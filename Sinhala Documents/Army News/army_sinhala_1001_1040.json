[
    {
        "content": "යුද්ධ හමුදාවේ 22 වන යුද්ධ හමුදාධිපති ලෙස නව තනතුරේහි වැඩ භාරගැනීමෙන් අනතුරුව යුද්ධ හමුදාධිපති ලුතිනන් ජෙනරාල් මහේෂ් සේනානායක අද (10) උදෑසන ජ්‍යෙෂ්ඨ නිලධාරින් සහ නිලධාරින් යුද්ධ හමුදා මුලස්ථානයේ දී අමතනු ලැබුහ. එහිදි යුද්ධ හමුදාධිපතිවරයා හැකියාවන් පදනම් කරගත් වෘත්තීමය යුද්ධ හමුදාවක් ඇති කරලීම සඳහා සියල්ලන්ගේ කැපවිම අපේක්ෂා කරන බවත් සෑම ක්ෂේත්‍රයකම සොල්දාදුවන්ගේ වෘත්තීමය දැනුම වර්ධනය කිරීමට ක්‍රියා කරන බවත් පවසා සිටින ලදී. මෙහිදි එතුමා විසින් වැඩිදුරටත් අදහස් දක්වමින් නිලධාරින් සෑමවිටම මහත්මා ගතිගුණවලින් පරිපුර්ණ විය යුතු බව අවධාරණය කළහ. ඕනෑම අයෙකුහට නිලධාරියකු විය හැකි වුවත්, අවශ්‍ය ගුණාංගයන්ගෙන් පිරි මහත්මයෙකු වීමට නොහැකි බවත්, ඒ අනුව ශීෂ්ඨ සම්පන්න මහත්මා ගුණාංගවලින් පිරිපුන්විම වඩා අගය කරන බවත්, එම ගුණාංග තම හැසිරිම් වලින් ප්‍රදර්ශනය විම ප්‍රකාශ කර සිටිමට වඩා වැදගත් බැව් ප්‍රකාශ කරන ලදී. එමෙන්ම ධනාත්මක ආකල්ප සහිත ඵලදායි විවේචන තමන් සෑමවිටම සාදරයෙන් පිළිගන්නා අතර, සෑමවිටම තමන් ඉවසිලිමත් ඇහුම්කම් දෙන්නෙකු බවත්, මෙම නව පරිච්චේදයේ දී  අභියෝග සාර්ථක ලෙස ජයගනීමින් කැපවීමෙන් යුතුව නියමිත ඉලක්ක කරා ලඟා විය යුතු බවත් අවධාරණය කළහ. එමෙන්ම, තමා පිළිබඳව පුර්ණ විශ්වාසය තැබු අතිගරු ජනාධිපතිතුමා, අගමැතිතුමා සහ හිටපු ආරක්ෂක ලේකම්වරයා වෙත සිය ස්තුතිය පුද කළ යුද්ධ හමුදාධිපතිවරයා තමන්ගේ වසර 36 ක් වු හමුදා සේවා කාලය තුළ ප්‍රථම යුද්ධ හමුදාධිපතිවරයා වු දිවංගත ජෙනරාල් ඩෙනිස් පෙරේරා සහ තමාට පෙර හමුදාධිපති ධුරය හෙඹවු ජෙනරාල් ක්‍රිෂාන්ත ද සිල්වා ඇතුළු සියලුම හමුදාධිපතිවරුන්ට ස්තුතිය පළ කරමින් ප්‍රකාශ කර සිටියේ එම හමුදාධිපතිවරුන්ගේ කැපවීම සහ මිළ කළ නොහැකි සේවාව තුලින් දියුණුව කරා ලඟාවු යුද්ධ හමුදාවේ 22 වන හමුදාධිපතිවරයා ලෙස තමන්ට පත්වීමට හැකිවුයේ ඔවුන්ගේ කැපවීම මත බවය. වැඩිදුරටත් තමා වෙනුවෙන් දෙවියන් යදින ලද හා හඬක් නඟන ලද සියලුදෙනා හට කෘතවේදිත්වය පළ කරන බවයි. ඕනෑම ආයතනයක් තුල මෙන් යුද්ධ හමුදාව තුලද තරඟකාරිත්වයක් තිබීම වරදක් නොවන බවත්, ඒ අනුව ඕනෑම නිලධාරියකට ඉහළම නිලය වන යුද්ධ හමුදාධිපති දක්වා පැමිණිය හැකි බවත්, පවසා සිටි හමුදාධිපතිවරයා තවදුරටත් සඳහන් කර සිටියේ එම තරඟකාරිත්වය සාධාරණ, ශීෂ්ඨ සම්පන්න මෙන්ම මහත්මා ගතිගුණවලින් හේබී තරඟකාරිත්වයක් විය යුතු බවයි. යුද්ධ හමුදාවේ ඉදිරි අනාගත සැලසුම් පිළිබඳව අදහස් දැක්වු යුද්ධ හමුදාධිපතිවරයා හැකියාවන් පදනම් කරගත් වෘත්තීමය යුද්ධ හමුදාවක් බවට පත්කරලීමේ වැදගත් කම අවධාරණය කළ අතර, අපදා කළමණාකරණය, ජාතිය ගොඩනැගීම, සංහිඳියාව සහ අනෙකුත් ජාතික අවශ්‍යතාවයන් පිළිබඳ පිරිපුන් වෘතිකයන්ගේ අවශ්‍යතාවය පෙන්නුම් කළහ. එමෙන්ම, නිසැකවම සාම්ප්‍රදායික හා සාම්ප්‍රදායික නොවන, තර්ජණයන්ට මුහුණදීමට ද සුදානම් විය බවත්, ඕනෑම තත්වයක් යටතේ ඕනෑම අභියෝගයකට මුහුණදීමට සොල්දාදුවෙකුට හැකි විය යුතු බවත්, සඳහන් කර සිටියේය. තවද ඔහු දක්ෂ වෘත්තීමය පුද්ගලයෙකු කිරීමට නම් ඔහුගේ දක්ෂතාවයන්, හැකියාවන් සහ වගකීම් වැඩිදියුණු කිරීම කෙරෙහි අවධානය යොමු කළ යුතු බවද අවධාරණය කළේය.  යුද්ධ හමුදාව ප්‍රධාන වශයෙන් සාධනිය විධානය ( Mission Command ) අරමුණු කරගනීමින් ක්‍රියා කරනු ලැබීය යුතු බවත්, සෑමවිටම යුද්ධ හමුදාධිපති ලෙස තමන් වගකිම නිසි පරිදි ඉටුකරන බවත්, ඔබද ඔබගේ වගකීම නිසි පරිදි ඉටුකරනු ඇතැයි බලාපොරොත්තු වන බවත්, එසේ කිරීමේදි තම වගකිම් පරාසයන් තුළ එම වගකිම් ඉටුකළ යුතු බවත් පැවසිය. එබැවින් ‘මා ඔබගේ කාර්යයන් ඉටු කිරීමට ක්‍රියා නොකරන බවත් සෑම විටම මා ඔබ පිළිබඳව විශ්වාසය තබමින් සමස්ථ යුද්ධ හමුදාව මෙහෙයවනු ලබන බවත්’ වැඩි දුරටත් පැවසිය.  අක්‍රමීකතා සහ වැරදි ක්‍රියාවන්හිදි ජ්‍යෙෂ්ඨ නිලධාරියාගේ සිට සාමාන්‍ය සෙබලා දක්වා මා එක හා සමානව ක්‍රියා කරන බවත් අපගේ සංවිධානයේ ‘ශක්තිය’ විනය බවත් සෑම විටම සියලු දෙනා මෙය සිතේ තබාගතයුතු බවත් පැවසිය. සොල්දාදුවෙකු හට පුහුණුව හොඳම සුභසාධනය වන අතර උගත් නිලධාරින් වැඩිපිරිසක් බිහිකිරීමේ අරමුණින් යුතුව ජාතික ආරක්ෂක විශ්ව විද්‍යාලයක් ඇති කරලීමට ක්‍රියා කරන බවත්, එමෙන්ම ජ්‍යෙෂ්ඨ අණදෙන පාඨමාලාව සහ කැඩෙට් නිලධාරි පාඨමාලවේ සිට ආධුණිකයාගේ පුහුණුව දක්වා ගුණාත්මක ප්‍රමීතියක් ඇතිකරලීම සඳහා නව ආකෘතින් හදුන්වාදෙන බවත් එතුමා වැඩිදුරටත් පැවසීය. යුධ හමුදාවට හඳුන්වා දිය හැකි ව්‍යුහාත්මක ප්‍රතිසංස්කරණ ගැන අදහස් පලකළ යුද්ධ හමුදාධිපතිවරයා, යුද්ධ හමුදාව තුළ උසස් ප්‍රතිඵල ලබා ගැනීම සඳහා යුද්ධ හමුදාව රටට අවශ්‍ය පරිදි සකස් කළ යුතු බව පැවසු අතර, මේ පිළිබඳව අවශ්‍ය සාකච්ඡා සහ කතිකාවන් සිදුකිරීම තුළින් එම කටයුතු සිදු කර මෙම ව්‍යුහාත්මක වෙනස් කිරීම් යුද්ධ හමුදාවේ පරිපාලනය සහ භඨකාර්ය සම්පාදනයේ උන්ණතිය සඳහා හදුන්වා දිය යුතු බවද දැනුම් දෙන ලදී. එමෙන්ම, තමන් ජිවිතයේ පැමිණේන ඕනෑම අභියෝගයකට මුහුණදීමට සෑමවිටම සුදානම් බවද යුද්ධ හමුදාධිපතිවරයා වැඩිදුරටත් අවධාරණය කළහ. සම්මුති විරහිතව ජාතික ආරක්ෂාව පිළිබඳ අප සැලකිලිමත් විය යුතු බවත්, පශ්චාත් යුද්ධ සමයක සිටින අප ආකල්ප හා මානසිකත්වය වෙනස් කරගත යුතු බවත්, අප විසින්ම අවශ්‍ය වෙනස්කම් සිදුකිරීම උදෙසා යෝජනා ඉදිරිපත් කරමින් නියමිත පියවර ගත යුතු බවත්, අවධාරණය කළේය.  තවද යුද්ධ හමුදාවේ සේවය නියුතු නිලධාරින් සහ සෙසුනිලයින් නීර්ණායක දෙකක් යටතේ එනම් 2009 ට පෙර සහ පසු වශයෙන් කටයුතු කිරීමට බලාපොරොත්තු වන බවත්, එය ඉතාම සාධාරණ ක්‍රමය ලෙස මා විශ්වාස කරන බවත් යුද්ධ හමුදාධිපතිවරයා වැඩිදුරටත් පැවසීය. යුද්ධ හමුදාධිපතිතුමන්ගේ දැක්මට අනුව යුද්ධ හමුදාවේන් 1/3 ක් යුද්ධමය කටයුතු සඳහා ද අනෙක් 1/3 ජාතිය ගොඩනැගිම සඳහා ද ඉතිරි 1/3 යුද්ධ හමුදාවේ පාලන කටයුතු සඳහා ද යෙදිය යුතුය. තවද යුද්ධ හමුදාවේ ප්‍රතිරූපය නංවාලීමට කටයුතු කළ යුතු බව දැනුම් දෙන ලදී. ඒ සඳහා විශේෂ කමිටුවක් පත්කිරීමට අදහස් කරන බවත්, ප්‍රකාශ කර සිටියහ. මෙහිදි තවදුරටත් අදහස් දක්වමින් එතුමා කියා සිටියේ නිලධාරින් කළමණාකරනය කිරීම පහසු බැවින් සෙසුනිලයින් කළමණාකරනය කිරීම පිළිබඳව ප්‍රමුඛත්වයක් දක්වනු බවයි. ඒ අනුව අනාගතයේ දී කොමිෂන් නොලත් නිලධාරින් ප්‍රධාන කොටම බළ ගැන්විම සුදුසු බවත් අවධාරණය කර සිටින ලදී. එමෙන්ම, එතුමා රෙජිමේන්තු අධිපතිවරුන්ගෙන් ඉල්ලා සිටියේ ඉහත දැක්වු කරුණු සැලකිල්ලට ගෙන රෙජිමේන්තු වලට ආවේනික ගුණාංගයන් ඉහළ නැංවීම සඳහා අවශ්‍ය වැඩපිළිවෙලක් සකස් කරන ලෙසත්, පාබල හමුදාවන් සඳහා  උපායශීලි කොමිෂන් නොලත් නිලධාරින්, කමාන්ඩෝ සහ විශේෂ බලකාය සඳහා උපායශීලි කෝප්‍රල්වරුනුත් නිර්මාණය කිරීමට අදිටන් කළ යුතු බවත් සඳහන් කරන ලදි. යුද්ධ හමුදාධිපතිවරයා සිය කතාව අවසානයේ යුද්ධ හමුදාව ජිවත්වීමේ මාර්ගයක් නොවන බවත්, ශුද්ධ වු සේවාවක් බවත් අවධාරණය කළහ."
    },
    {
        "content": "ශ්‍රී ලංකා යුද්ධ හමුදා මානුෂීය බිම්බෝම්බ ඉවත් කිරීමේ ඒකකය (SLA-HDU) සමඟින් ජාත්‍යන්තර සහ දේශීය රාජ්‍ය නොවන සංවිධාන (INGOs/NGOs) එක්ව මඩකලපුව දිස්ත්‍රික්කයේ බිම් බෝම්බ ඉවත් කිරීමෙන් අනතුරුව බිම් බෝම්බවලින් මුක්ත කලාපයක් ලෙස භාරදීම බදාදා (21) උදෑසන මඩකලපුව දිස්ත්‍රික් ලේකම් කාර්යාල පරිශ්‍රයේ දී සිදු කරනු ලැබීය. මෙහිදි ශ්‍රී ලංකා යුද්ධ හමුදා මානුෂීය බිම්බෝම්බ ඉවත් කිරීමේ ඒකකය (SLA-HDU) බිම් බෝම්බ සහිත අවධානම් කලාපයක් ලෙස හදුනාගත් වර්ග අඩි 377,026,951 ක ප්‍රදේශයකින් වර්ග අඩි 312,111,499 බිම් ප්‍රදේශයක් එනම් 83% ක ප්‍රමාණයක බිම්බෝම්බ ඉවත්කිරීමට සමත්විය. ඉතිරි 17% ක බිම් ප්‍රමාණයේ බිම් බෝම්බ ඉවත්කිරීම සදහා ජාත්‍යන්තර සහ දේශීය රාජ්‍ය නොවන සංවිධාන වන ‘MAG’, ‘Halo Trust’, ‘FSD’, ‘SARVATRA’, ‘Horizon’, ‘DASH’ සහ ‘SHARP’ යන සංවිධාන දායක විය.  බදාදා (21) දින පැවති මෙම උත්සවයට බන්ධනාගාර ප්‍රතිසංස්කරණ, පුනරුත්ථාපන, නැවත පදිංචි කිරීම් සහ හින්දු ආගමික කටයුතු අමාත්‍ය ඩී. එම්. සවාමිනාදන් මැතිතුමා, ශ්‍රී ලංකාවේ සහ මාලදිවයිනේ ඇමෙරිකා එක්සත් ජනපද තානාපති ගරු අතුල් කෙශාෆ් මැතිතුමා සහ ජාතික බිම් බෝම්බ මධ්‍යස්ථානය  (NMAC) අනෙකුත් නිලධාරින් ඉදිරියේ යුද්ධ හමුදාධිපතිතුමා නියෝජනය කරමින් ඉංජිනේරු බලසේනාවේ බලසේනාධිපති බ්‍රිගේඩියර් අමිත් සෙනෙවිරත්න විසින් මඩකලපුව දිස්ත්‍රික්කය බිම් බෝම්බවලින් තොර කලාපයක් බවට සහතිකය මඩකලපුව දිස්ත්‍රික් ලේකම් හට භාරදෙන ලදී. ශ්‍රී ලංකා යුද්ධ හමුදා මානුෂීය බිම්බෝම්බ ඉවත් කිරීමේ ඒකකය ශ්‍රී ලංකාවේ ක්‍රියාත්මක වන ප්‍රධාන පෙළේ බිම්බොම්බ ඉවත් කිරිමේ ඒකකයකි. බිම්බෝම්බ ඉවත් කරන්නන් 450 කගෙන් සැදුම්ලත් මෙම ඒකකය ජාත්‍යන්තරයේ පිළිගත් බිම් බෝම්බ නිශ්ක්‍රීය කිරීමේ උපක්‍රම යොදා ගනිමින් බිම්බෝම්බ ඉවත් කිරිමේ මෙහෙයුම් වල යෙදෙයි. තවද මෙම ඒකකය ජාතික බිම්බෝම්බ මධ්‍යස්ථානය (NMAC) සහ බන්ධනාගාර ප්‍රතිසංස්කරණ, පුනරුත්ථාපන, නැවත පදිංචි කිරීම් සහ හින්දු ආගමික කටයුතු අමාත්‍යංශය යටතේ බිම්බෝම්බ ඉවත් කිරීමේ මෙහෙයුම් සිදු කරනු ලබයි.  උත්සවය අතරතුර බිම්බෝම්බ ඉවත් කිරිමේ ඒකකය මගින් සහ එම මෙහෙයුම් වල යෙදෙන ජාත්‍යන්තර රාජ්‍ය නොවන සංවිධානයක් වන MAG සංවිධානය මගින් බිම්බෝම්බ නිෂ්ක්‍රීය කිරීමේ  නිදර්ශනයක් ද ඉදිරිපත් කළහ. මෙම අවස්ථාව සඳහා ශ්‍රී ලංකාවේ එක්සත් රාජධානියේ මහ කොමසාරිස් ජෙම්ස් ඩෞරිස් සහ කැනඩාව, ජපානය හා ඕස්ට්‍රේලියා යන රටවල රාජ්‍ය තාන්ත්‍රිකයින්, නැගෙනහිර පළාත් ප්‍රධාන අමාත්‍ය, අමාත්‍යාංශ ලේකම්වරුන්, රාජ්‍ය හා රාජ්‍ය නොවන සංවිධාන වල නිලධාරින් සහ යුද්ධ හමුදා නිලධාරින් සහභාගි විය. 2002 දී යුද්ධ හමුදාව බිම්බෝම්බ ඉවත් කිරීමේ මෙහෙයුම් ආරම්භ කළ අතර, 2009 දී ශ්‍රී ලංකාවේ ගැටුම් අවසන් වීමත් සමග අභියෝග රැසක් මධ්‍යයේ මෙම මෙහෙයුම් සක්‍රීයව ඉටු කිරීම සඳහා යුද්ධ හමුදාව දායක විය."
    },
    {
        "content": "පොල් වගාව බහුලව දක්නට නොමැති යාපනය, කිලිනොච්චි, මන්නාරම සහ වවුනියාව දිස්ත්‍රික්කයන්හි පොල් වගාව ව්‍යාප්ත කිරීමේ අරමුණින් පොල් වගාකිරීමේ මණ්ඩලය (CCB) විසින් යුද්ධ හමුදාවේ සහය ලබාගැනීම සඳහා යුද්ධ හමුදාධිපති ලුතිනන් ජෙනරාල් ක්‍රිෂාන්ත ද සිල්වාගෙන් කරන ලද ඉල්ලීමකට ප්‍රතිචාර වශයෙන් ඒ සඳහා අවශ්‍ය සහය ලබාදෙන ලෙස යාපනය, වන්නි, කිලිනොච්චි, මුලතිව් සහ නැගෙනහිර ආරක්ෂක සේනා මුලස්ථානයන් වෙත උපදෙස් ලබාදෙන ලදී. ඒ අනුව, යුද්ධ හමුදා කෘෂීකර්ම හා පශූ සම්පත් අධ්‍යක්ෂක මණ්ඩලයේ සම්බන්ධීකරණයෙන් උතුරු හා නැගෙනහිර ආරක්ෂක සේනා මුලස්ථානයන් නියෝජනය වන පරිදි යුද්ධ හමුදා නිලධාරින් 24 දෙනෙකු සඳහා ජුනි මස 1 සිට 5 දින දක්වා දින 5 ක නේවාසික වැඩමුළුවක් වාරියපොළ පිහිටි පොල් වගාකිරීමේ මණ්ඩලයේ වයඹ පුහුණු ආයතනයේ දී පවත්වනු ලැබීය. යුද්ධ හමුදාධිපතිතුමාගේ උපදෙස් මත කෘෂිකර්ම හා පශු සම්පත් අධ්‍යක්ෂක මණ්ඩලය විසින් පොල් වගා කිරීමේ මණ්ඩලයේ සම්බන්ධීකරණයෙන් මෙම පුහුණු වැඩසටහන පැවැත්වුහ."
    },
    {
        "content": "ශ්‍රී ලංකා යුද්ධ හමුදාව විසින් සංවිධානය කරනු ලබන ‘දියකාවා යුද අභ්‍යාසය VIII – 2017’ හී පුර්ව යුද පුහුණු අභ්‍යාසය ත්‍රිකුණාමලය, මන්කි බිර්ච් හී පිහිටි 4 වන විශේෂ බලකා බළඇණි මූලස්ථානයේ දී අගෝස්තු මස 10 – 11 යන දිනයන්හි දී පැවැත්විණි. ලබන සැප්තැම්බර් මස දී පැවැත්වෙන ‘දියකාව - 2017’ යුද අභ්‍යාසයට නව අංගයක් ලෙස ‘War Game’ එක්කරනු ලැබුවේ එම අභ්‍යාසයේ අධ්‍යක්ෂක වශයෙන් කටයුතු කරන 22 වන සේනාංකයේ සේනාංකාධිපති එවකට අධ්‍යක්ෂ ජෙනරාල් පුහුණු මේජර් ජෙනරාල් අරුණ ජයසේකර විසිනි. මෙම පුර්ව ආදර්ශ යුද පෙරහුරු පැවැත්වීමෙන් අපේක්ෂා කරනු ලබන්නේ එම අභ්‍යාසයන් සඳහා සහභාගිවන හමුදා නිලධාරින්හට තත්වයන් නිවැරදිව විශ්ලේෂණය කරමින් තමන් සතු සම්පත් කාර්යාක්ෂම සහ ප්‍රතිඵලදයි අන්දමින් සුදුසු නිවැරදි ක්‍රමවේදය අවබෝධ කරගනීමින් අභ්‍යාසය පැවැත්වෙන අවස්ථාවන්හිදි එවා ක්‍රියාවට නැංවීමේ අරමුණින්ය. එබැවින්, මෙම පුර්ව යුද පුහුණු අභ්‍යාසය හමුදා නිලධාරින්ට යුද උපක්‍රම සහ මුලෝපායන් පිලිබඳ වෘත්තීමය වශයෙන් වැදගත් න්‍යයාත්මක අධ්‍යයනයක්  ලෙස සැලකේ. මෙම පුර්ව පුහුණු අභ්‍යාසයන්හි කමාන්ඩෝ සහ විශේෂ බලකා බලසේනා ‘මිතුරු පාර්ශවය’ ලෙසත් ගුවන් සංග්‍රමික බලසේනාව ‘විරුද්ධ පාර්ශවය’ ලෙසත් මෙහිදි පුහුණුවීම් සිදු කලහ. පුහුණු අභ්‍යාසයන්හි නිරත හමුදා නිලධාරින්ට සයිබර් අවකාශයෙන් නැගෙන තර්ජන (Cyber threat) ඇතුළු උපකල්පිත සංදර්භ තුනක් ඔස්සේ යුද අභ්‍යාසය හැදෑරු අතර, ගුවන් සහ නාවික හමුදා නිලධාරින් ද මෙම යුද අභ්‍යාස සැලසුම් සඳහා සහභාගි විය. යුද පුහුණු අභ්‍යාසයේ දෙවන දිනයේ දී (11) ත්‍රිවිධ හමුදා නිලධාරින් කණ්ඩායම් දෙකකට බෙදී අභ්‍යාසයන් හී නිරතවිය. දියකාව යුද අභ්‍යාස අධ්‍යක්ෂක මේජර් ජෙනරාල් අරුණ ජයසේකර සමඟින් 233 බලසේනාවේ බලසේනාධිපති සහ දියකාව යුද අභ්‍යාස නියෝජ්‍ය අධ්‍යක්ෂක කර්නල් ජේ.එම්.සී. ජයවීර, කමාන්ඩෝ බලඇණියේ සහ විශේෂ බලකා බලඇණියේ ජ්‍යෙෂ්ඨ නිලධාරීන් ඇතුලු තවත් නිලධාරීන් රැසක් ද මෙම අවස්ථාව සඳහා එක්ව සිටියහ. නැගෙනහිර නාවික ආඥාපති රියර් අද්මිරාල් ට්‍රැවිස් සින්නයියා  ද නිලධාරින්ගේ පුහුණුවීම් නිරික්ෂණය කළ අතර, නාවික හමුදා නිලධාරින් 7 ක්, ගුවන් හමුදා නිලධාරින් 5 ක් ඇතුළු 60 දෙනෙකු මෙම යුද අභ්‍යාසය සඳහා සහභාගි වුහ."
    },
    {
        "content": "ශ්‍රී ලංකා යුද්ධ හමුදාවේ 28 වන නියෝජ්‍ය මාණ්ඩලික ප්‍රධානී ලෙස මේජර් ජෙනරාල් දම්පත් ප්‍රනාන්දු සිය කාර්යාලයේ දී රාජකාරි භාරගනු ලැබීය. හිටපු නියෝජ්‍ය මාණ්ඩලික ප්‍රධානී මේජර් ජෙනරාල් රේණක උඩවත්ත විශ්‍රාමයාමත් සමඟ ගැමුණු හේවා රෙජිමේන්තුවේ රෙජිමේන්තු අධිපති මෙන්ම මුලතිව් ආරක්ෂක සේනා ආඥාපති වශයෙන් රාජකාරි හෙඹවු මේජර් ජෙනරාල් දම්පත් ප්‍රනාන්දු, මෙසේ ශ්‍රී ලංකා යුද්ධ හමුදාවේ නව නියෝජ්‍ය මාණ්ඩලික ප්‍රධානී තනතුර සඳහා පත්වීම් සිදු කර ඇත. නව නියෝජ්‍ය මාණ්ඩලික ප්‍රධානී, සිය කාර්යාලයේ දී ආගමිකවතාවත් මධ්‍යයේ සම්ප්‍රදායානුකූලව පොල්තෙල් පහන දල්වා සංකේතාත්මකව නිල ලේඛණවලට අත්සන් තබමින් නව තනතුරේ රාජකාරි කටයුතු භාර ගන්නා ලදි. ප්‍රධාන මාණ්ඩලික නිලධාරින්, අධ්‍යක්ෂකවරුන්, ජ්‍යෙෂ්ඨ නිලධාරින්, කාර්ය මණ්ඩලයේ නිලධාරින් සහ සෙසුනිලයින් රැසක් යුද්ධ හමුදා මුලස්ථානයේ දී නව නියෝජ්‍ය මාණ්ඩලික ප්‍රධානී වෙත සුභ පැතුම් පල කළහ. වර්ෂ 1983 අප්‍රේල් මස 27 වන දින ශ්‍රී ලංකා යුද්ධ හමුදා නිත්‍ය බලසේනාවට කෙඩෙට් නිලධාරියෙකු වශයෙන් බැඳුණු නව නියෝජ්‍ය මාණ්ඩලික ප්‍රධානී අනතුරුව, දියතලාව ශ්‍රී ලංකා යුද්ධ හමුදා විද්‍යාපීඨයේ කෙඩෙට් නිලධාරි පාඨමාලාව අංක 18 සාර්ථකව හදාරා දෙවන ලුතිනන් වරයකු වශයෙන් අධිකාරියට පත්වීමෙන් පසු 1984 නොවැම්බර් මස 7 වන දින ගැමුණු හේවා බලඇණියට එක්විය. වසර 30 කට නොවැඩි සේවා කාලය තුල යුද්ධ හමුදා පුහුණු අධ්‍යක්ෂ මණ්ඩලයේ මාණ්ඩලික නිලධාරි  II, 521 බලසේනා මුලස්ථානයේ බලසේනා මේජර්, අධ්‍යක්ෂ මනෝවිද්‍යා මෙහෙයුම්, යුද්ධ හමුදා ක්‍රීඩා අධ්‍යක්ෂක, ආරක්ෂක මාණ්ඩලික ප්‍රධානී කාර්යාලයේ අධ්‍යක්ෂ ජෙනරාල් ක්‍රියාන්විත, කොතලාවල ආරක්ෂක විශ්ව විද්‍යාලයේ නිලධාරි උපදේශක, කොතලාවල ආරක්ෂක විශ්ව විද්‍යාලයේ අණදෙන නිලධාරි, මාදුරුඔය යුද්ධ හමුදා පුහුණු පාසලේ සේනාවිධායක වැනි මාණ්ඩලික තනතුරු රාශීයක් ද හොබවා ඇත. එසේම, මුලතිව් ආරක්ෂක සේනා ආඥාපතිවරයා වශයෙන්ද රාජකාරි කටයුතු කල ඔහු, ඊට පෙර 23, 65 සහ 54 වන සේනාංකයන්හි සේනාංකාධිපති ලෙසද 533 සහ 512 බලසේනා මුලස්ථානයන්හි බලසේනාධිපතිවරයා ලෙසද 8 වන සහ 5 වන ගැමුණු හේවා බලඇණි  වල අණදෙන නිලධාරි ලෙසද ක්‍රියාන්විත තනතුරු රැසක් ද හොබවා ඇත. දක්ෂ ක්‍රිඩකයකු වන ඔහු පැසි පන්දු ක්‍රිඩාව වෙනුවෙන් ශ්‍රී ලංකාව ද ආරක්ෂක සේනා ස්කොෂ් තරඟාවලියන් ද නියෝජනය කර ඇත. නව නියෝජ්‍ය මාණ්ඩලික ප්‍රධානී මේජර් ජෙනරාල් දම්පත් ප්‍රනාන්දු කඳාන ද මැසනඩ් විදුහලේ කීර්තිමත් ආදී සිසුවෙකු ද වේ."
    },
    {
        "content": "ඉන්දීය මහා කොමසාරිස් කාර්යාලයේ නියෝජ්‍ය ආරක්ෂක උපදේශක ලුතිතන් කර්නල් රවී මිෂ්රා සිකුරාදා (08) දින යුද්ධ හමුදා මුලස්ථානයේ දී යුද්ධ හමුදාධිපති ලුතිනන් ජෙනරාල් මහේෂ් සේනානායක හමුවිය. යුද්ධ හමුදාධිපති කාර්යාලයේ පැවැති මෙම සුහද හමුවේදි ද්වීපාර්ශවික වශයෙන් හමුදා සේවයට වැදගත් කරුණු පිළිබඳව අදහස් හුවමාරු කරගත් අතර, දෙරට අතර පවත්නා ඓතිහාසික සම්බන්ධතා සිහිපත් කරමින් එවන් සම්බන්ධතා තවදුරටත් ශක්තිමත් කරගැනීමේ අවශ්‍යතාවය අවධාරණය කළහ. මෙම සුහද හමුව අවසානයේ සංකේතාත්මක සමරු තිළිණ හුවමාරුවක් ද සිදුවිය."
    },
    {
        "content": "අස්ගිරි පාර්ශවයේ අති ජූජ්‍ය වරකාගොඩ ශ්‍රී ගුණරතන මහා නායක ස්වාමින් වහන්සේ ප්‍රමුඛ සංඝයා වහන්සේලා හය නමක් අගෝස්තු මස 28 සිට 30 දින දක්වා යාපනය අර්ධද්වීපයේ ඓතිහාසික සහ ආගමික වශයෙන් වැදගත් ස්ථානයන් හී සංචාරයක නිරතවු අතර, එහිදි ආගමික නායකයින්, රජයේ නිලධාරින්, පාසල් බලධාරින්, පරිපාලකයින් සහ අරක්ෂක හමුදා සාමාජිකයින් හමුවිය. වත්මන් යුද්ධ හමුදාධිපති ලුතිනන් ජෙනරාල් මහේෂ් සේනානායක හිටපු යාපනය ආරක්ෂක සේනා අඥාපති මෙන්ම යුද්ධ හමුදා මාණ්ඩලික ප්‍රධානී වශයෙන් සේවය කරන අවදියේ දී සිදු කරන ලද උතුරු සංහිදියා ක්‍රියාවලියට සමගාමීව යාපනය ජනතාවගේ වැඩකටයුතු පිලිබඳව දැකබලා ගැනීමටත් සුහදතාවය පෙන්නුම් කිරීමටත් අති පූජ්‍ය මහා නායක ස්වාමින් වහන්සේ වෙත කරන ලද ආරාධනයකට අනුව උතුරේ මෙම සංචාරය සිදු කරන ලදි. ඒ අනුව, යුද්ධ හමුදාධිපතිතුමන්ගේ උපදෙස් මත යාපනය ආරක්ෂක සේනා ආඥාපති මේජර් ජෙනරාල් දර්ශන හෙට්ටිආරච්චි විසින් මෙම වැඩසටහන සම්බන්ධීකරණ කටයුතු සිදු කළහ. දින තුනක සංචාරය අතරතුරදි, අති ජූජ්‍ය මහා නායක ස්වාමින් වහන්සේ සහ අනෙකුත් ස්වාමින් වහන්සේලා යාපනයේලන්දේසි කොටුව, නල්ලුර් කෝවිල, දඹකොළ පටුන, කන්ද රොඩි බෞද්ධ විහාරය, නාග විහාරය සහ නාගදීප විහාරය යන  ඓතිහාසික ස්ථානයන්හි සංචාරයක නිරත විය. යාපනය ආරක්ෂක සේනා මුලස්ථාන ශ්‍රවණාගරයේ අති පූජ්‍ය මහා නායක ස්වාමින් වහන්සේගේ ප්‍රධානත්වයෙන් පැවති විශේෂ සාකච්ඡාවේදි මේජර් ජෙනරාල් දර්ශන හෙට්ටිආරච්චි විසින් අර්ධද්වීපයේ ආරක්ෂක තත්ත්වය සහ සංවර්ධන ප්‍රයත්නයන් පිළිබඳව යාපනය ආඥාපති විසින් ආරක්ෂක සේනා මුලස්ථාන ශ්‍රවණාගාරයේදි අති පූජ්‍ය මහනායක ස්වාමින් වහන්සේ වෙත පෙන්වා දෙන ලදී. උතුරු ප්‍රදේශයේ නාවික හමුදා ආඥාපති, උතුරු පළාතේ නියෝජ්‍ය පොලිස්පති, පලාලි ගුවන් හමුදා කඳවුරේ දෙවන අණදෙන නිලධාරි සහ තවත් කිහිපදෙනෙක් මෙම සාකච්ඡාව සඳහා එක්ව සිටියහ. යාපනය අර්ධද්වීපයේ සංචාරය කිරීම සඳහා ත්‍රිවිධ හමුදා සාමාජිකයින් විසින් සිදු කරන ලද සේවය පිළිබඳව සාකච්ඡාවේ දී පැසසුමට ලක් කල අතර, ඔවුන් දැක්වු සහයෝගය වෙනුවෙන් ස්තුතිය ද පුද කළහ. නල්ලූර් හින්දු කෝවිලට වැඩම කළඅති පූජ්‍ය මහා නායක ස්වාමින් වහන්සේ ඇතුළු ස්වාමින් වහන්සේලා කුරුක්කල්තුමා විසින් ගෞරවාදරයෙන් පිලිගත් අතර, යාපනය අර්ධද්වීපයේ සංචාරය කිරීම වෙනුවෙන් ඔහු ස්තුතිය පුද කළහ. මෙම සංචාරයේ අවසන් අදියර ලෙස බදාදා (30) දින සන්ධ්‍යාවේ සංචාරක ස්වාමින් වහන්සේලා විසින් යාපනය අති පුජ්‍ය මඩිහේ පඤඤාශීහ මහා විද්‍යාලයේ සිසුන් වෙත පාසල් උපකරණ විශාල ප්‍රමාණයක් බෙදාදුන් අතර, එම වැඩසටහන යුද්ධ හමුදාව විසින් සංවිධානය කර තිබුණි.වර්තමාන යුද්ධ හමුදාධිපතිතුමන්  යාපනය ආඥාපති ලෙස සේවය කළ අවස්ථාවේ දී නිම කරන ලද නල්ලීනාකපුරම් නිවාස සංකීර්ණය ද උන් වහන්සේලා විසින් නිරීක්ෂණය කලහ."
    },
    {
        "content": "එංගලන්තයේ නෙතර්වොන් (Netheravon) හී එංගලන්ත හමුදා පැරෂුට් සංගමයේ (British Army Parachute Association) පැරෂුට් පථයේ 2017 අගෝස්තු මස 14 සිට 28 දින දක්වා පැවැති 18 වැනි සන්නද්ධ හමුදා පැරෂුට් කරණම් ශුරතාවයේ දී ශ්‍රී ලංකා යුද්ධ හමුදා පැරෂුට් කරණම් ශුරයින් රන් පදක්කම් 3 ක් දිනා ගනීමින් තම දස්කම් ප්‍රදර්ශනය කර ඇත. එංගලන්තයේ සන්නද්ධ හමුදාවන්හි සක්‍රීය සහ අතිරේක සේවයේ නිරත හමුදා සාමාජිකයින්ට සහ කැඩෙට් නිලධාරින් සඳහා වන මෙම තරඟාවලියේ සියලු ඉසව් සඳහා වන විවෘත තරඟ ශ්‍රේණිය සඳහා ජාත්‍යන්තර හමුදා භට කණ්ඩායම් සහ සිවිල් අයවළුන්ට ද තරඟ කිරීමේ අවස්ථාව ලබාදි ඇත. එංගලන්ත හමුදාවේ Red Devils හමුදා පැරෂුට් භට කණ්ඩායම, රාජකීය නාවික හමුදාව සහ රාජකීය ගුවන් හමුදාව නියෝජනය කරමින් තරඟකරුවන් 300කට අධික පිරිසක් මේ සඳහා සභභාගි වී තිබුණි.ඇමරිකා එක්සත් ජනපදයේ Golden Knights සහ ශ්‍රී ලංකා යුද්ධ හමුදාවේ පැරෂුට් භට කණ්ඩායම විදේශීය තරඟකරුවන් ලෙස මෙම අවස්ථාවට සහභාගි වුහ. 8 දෙනෙකුගෙන් සැදුම්ලත් ශ්‍රී ලංකා යුද්ධ හමුදා පැරෂුට් භට කණ්ඩායමට කමාන්ඩෝ රෙජිමේන්තුවේ සහ විශේෂ බලකායේ නිලධාරින් 04 ක් සහ සෙසු නිලයින් 04 ක් ද ඇතුලත් විය. ශ්‍රී ලංකා යුද්ධ හමුදා පැරෂුට් භටයින් මෙහිදි විවෘත තරඟා ඛණ්ඩයේ රන් පදක්කම, Wingsuit Artistic (2 way) Rookie (beginner) category ඛණ්ඩයෙන් සහ 2 Way Rotation and Team Award (Canopy Formation) කණ්ඩායම් ශුරතාවයත් හිමි කරගැනිමට සමත්විය. තරඟාවලියෙන් අනතුරුව පැවති පැරෂුට් සංදර්ශනයට Red Devils,Golden Knights සහ අනෙකුත් කණ්ඩායම් සමඟ පැරෂුට් සංදර්ශනයකට ද ශ්‍රී ලංකා පැරෂුට් භට කණ්ඩායමට ආරාධනා ලැබ තිබුණි. ශ්‍රී ලංකා යුද්ධ හමුදා පැරෂුට් භට කණ්ඩායම 5 way stack (Canopy Formation) අංශයේ දැක්වු දක්ෂතා ප්‍රධාන ආරාධිත අමුත්තා, සම්භාවනිය අමුත්තන් ඇතුළු සියලු නිලධාරින්ගේ විශේෂ පැසසුමට ලක්විය. විදේශීය රටකදි ශ්‍රී ලංකා යුද්ධ හමුදා කරණම් ශුරයින් තම හැකියාවන් සංදර්ශනයකදි  ඉදිරිපත් කල පලමු අවස්ථව ද මෙය වේ. ශ්‍රී ලංකා යුද්ධ හමුදා රන් පදක්කම් දිනාගත් තරඟ අංශ 3 පහතින් දැක්වේ. ලුතිනන් කර්නල් වී.එම්.එන්. හෙට්ටිආරච්චි - කමාන්ඩෝ රෙජිමේන්තුව මේජර් යු.ඒ. තිලකසිරි - විශේෂ බලකාය මේජර් ආර්.එච්.ජේ.පී. වරණපුර - විශේෂ බලකාය මාණ්ඩලික සැරයන් ඩබ්ලිව්.ඒ. අනිල් - විශේෂ බලකාය සැරයන් ආර්.ඩි.පි. ගුණවර්ධන - විශේෂ බලකාය කෝප්‍රල් ඒ.කේ. බස්නායක - කමාන්ඩෝ රෙජිමේන්තුව ලුතිනන් කර්නල් එස්.පි. වික්‍රමසේකර - කමාන්ඩෝ රෙජිමේන්තුව බළලත් නිලධාරි II කේ.පි.එන්. ධම්මික - කමාන්ඩෝ රෙජිමේන්තුව ලුතිනන් කර්නල් එස්.පි. වික්‍රමසේකර - කමාන්ඩෝ රෙජිමේන්තුව කෝප්‍රල් ඒ.කේ. බස්නායක - කමාන්ඩෝ රෙජිමේන්තුව ලුතිනන් කර්නල් වී.එම්.එච්. හෙට්ටිආරච්චි - කමාන්ඩෝ රෙජිමේන්තුව"
    },
    {
        "content": "ශ්‍රී ලංකාවේ තුර්කි ජනරජ තනාපති කාර්යාලයේ ආරක්ෂක උපදේශක කර්නල් කේමාල් කරම්න් අඟහරුවාදා (12) දින යුද්ධ හමුදා මුලස්ථානයේ දී යුද්ධ හමුදාධිපති ලුතිනන් ජෙනරාල් මහේෂ් සේනානායක හමුවිය. මෙම සුහද හමුවේ දී, යුද්ධ හමුදාධිපතිතුමන් සහ තුර්කි හමුදා තනාපති කාර්යාල ආරක්ෂක උපදේශක අතර ද්වීපාර්ශවික සහ අන්නෝන්‍ය වශයෙන් වැදගත් කරුණු පිළිබඳව සාකච්ඡා කළ අතර, වර්තමාන ආරක්ෂක තත්ත්වයන් සහ ද්විපාර්ශීය වශයෙන් වැදගත් හමුදාමය කරුණු පිළිබඳව ද  අදහස් හුවමාරු කරගත්හ. මෙම සුහද හමුව අවසානයේ සංකේතාත්මක සමරු තිළිණ හුවමාරුවක් ද සිදුවිය."
    },
    {
        "content": "යාපනයෙන් ගමන් ආරම්භ කල ශ්‍රී ලංකා ඕලිම්පික් කමිටුව විසින් සංවිධානය කරන ලද ‘සංහිඳියාවේ ඕලිම්පික් පහන’ අගෝස්තු මස 31 දින කිලිනොච්චි ප්‍රදේශයට ලඟාවු අතර, එය කිලිනොච්චි ප්‍රදේශයේ ස්ථානගත 57 වන සේනාංක භට පිරිස් විසින් සාම්ප්‍රදායකව පිලිගැනීමෙන් අනතුරුව ශ්‍රී ලංකා ඕලිම්පික් කමිටුවේ වැඩසටහනට අනුගතව ඕලිම්පික් ගිණිසිළුව එදිනම දිස්ත්‍රික් ලේකම් කාර්යාලය වෙත භාරදෙන ලදී. පසුදින උදෑසන ඕලිම්පික් ගිණිසිළුව රැගත් සංහිඳියා පාගමන කිලිනොච්චි දිස්ත්‍රික් ලේකම් කාර්යාල පරිශ්‍රයේ පැවති කෙටි උත්සවයකින් පසු මුලතිව් දිස්ත්‍රික්කය වෙත ගමන් ආරම්භ කිරීමට කටයුතු සංවිධානය කර තිබුණි. මෙහිදි, කිලිනොච්චි ආරක්ෂක සේනා මුලස්ථානයේ සේවයේ නියුතු භට පිරිස් විසින් ඕලිම්පික් ගිණිසිළුව 57 වන සේනාංක මුලස්ථානය අභීයසදි ක්‍රීඩා අමාත්‍යංශ නිලධාරින් හට භාරදිම සිදු කරන ලදී. මෙම අවස්ථාව සිහිකරවනු වස් සංකේතාත්මකව පැළයක් රෝපණය කිරීමද එහිදි සිදුවිය. මෙම අවස්ථාව සඳහා කිලිනොච්චි දිස්ත්‍රික් ලේකම් අරුමේනයාගම් සුන්දරලින්ගම් මහතා, 57 වන සේනාංකයේ සේනාංකාධිපති මේජර් ජෙනරාල් ජගත් ගුණවර්ධන ඇතුළු ජ්‍යෙෂ්ඨ නිලධාරින් රැසක් සහභාගි විය. මෙම ඔලිම්පික් පන්දම සංහිඳියාව අර්ථවත් කරනු වස් රට පුරා සංචාරයට නියමිතය."
    },
    {
        "content": "විශීෂ්ඨ වික්‍රමාන්විත ඉතිහාසයකට උරුමකම් කියන ශ්‍රී ලංකා යුද්ධ හමුදාවේ මව් රෙජිමේන්තුව වන ශ්‍රී ලංකා පාබල හමුදාව අඟහරුවාදා (12) දින සන්ධ්‍යාවේදි කොළඹ ආරක්ෂක සේවා විද්‍යාල ශ්‍රවණාගාරයේ පැවැත්වු ‘වර්ණ රාත්‍රියේ දී’ ක්‍රීඩාවේ දස්කම් දැක්වු පාබල රෙජිමේන්තු සාමාජිකයින් සියගණනකට වර්ණ ප්‍රදානය සිදු කළහ. යුද්ධ හමුදා මාණ්ඩලික ප්‍රධානි මේජර් ජෙනරාල් අමල් කරුණාසේකරගේ ආරාධනයෙන් සපැමිණි යුද්ධ හමුදාධිපති ලුතිනන් ජෙනරාල් මහේෂ් සේනානායකගේ ප්‍රධානත්වයෙන් පැවැත්වු මෙම වර්ණ රාත්‍රියේදි පාබල හමුදා සාමාජිකයින් 153 දෙනෙකු වර්ණලාභින් ලෙස අභිෂේක ලැබු අතර, ඉන් ක්‍රීඩකයින් 80 දෙනෙකු විශීෂ්ඨ යුද්ධ හමුදා වර්ණ සම්මාන ලැබීමටද සුදුසුකම් ලැබුහ. රට දැය වෙනුවෙන් දිවි පිදු පාබල හමුදා රණවිරුවන් සිහිකරමින් විනාඩි 2 ක නිශ්ශබ්දතාවයක් පැවැත්වීමෙන් අනතුරුව පාබල හමුදාවේ විශීෂ්ඨත්වය හා අන්නෝන්‍ය සබැඳියාව නිරෑපනය කෙරෙමින් පාබල හමුදා ගීතය ගායනා විය. ඉන් අනතුරුව, වර්ෂ 126 කට නොවැඩි කාලපරාසයක ශ්‍රී ලංකාවේ සහ යුද්ධ හමුදාව තුල ක්‍රීඩකයින් වැඩිම පිරිසක් බිහි කල ශ්‍රී ලංකා පාබල හමුදාවේ කෝප්‍රල් ආර්.එම්.කේ.කේ.ආර්. විරසිංහ හොඳම ආබාධිත ක්‍රීඩකයා ලෙසත් ලාන්ස් කෝප්‍රල් ඊ.ඒ.එන්. දිල්ශාන් හොඳම ක්‍රීඩකයා ලෙසත් නරඹන්නන්ගේ අත්පොලසන් මැද යුද්ධ හමුදාධිපති ලුතිනන් ජෙනරාල් මහේෂ් සේනානායක වෙතින් වර්ණ ලැබීය. ශ්‍රී ලංකා පාබල හමුදාව විසින් ඉටුකරන ලද ජාතික මෙහෙවරට විශේෂ උපහාරයක් ලෙස ජාතික තලයේ කලා ශූරින් විසින් නිර්මාණය කොට විශීෂ්ඨ සංගිත ස්වරයෙන් සංගිතවත් කරන ලද අලංකාර සංස්කෘතික සංදර්ශන අංගයන් කිහිපයක් ඉතා මැනවින් සංවිධානය කොට තිබු උත්සවය අතරතුර විටින්විට නරඹන්නන් ඉතා ආශ්වාදයට පත් කලහ. සංදර්ශනයේ අවසන් භාගයේ දී ශ්‍රී ලංකා පාබල හමුදා විශීෂ්ඨයන්ට වර්ණ ප්‍රදානය සඳහා ප්‍රධාන ආරධිත අමුත්තාට පීඨිකාවට ආරාධනා කරන ලදි. යුද්ධ හමුදා වර්ණලාභින් 80 දෙනාට සුභ ප්‍රාර්ථනා කල යුද්ධ හමුදාධිපති ලුතිනන් ජෙනරාල් මහේෂ් සේනානායක අනතුරුව පාබල හමුදා හොඳම ක්‍රීඩකයාට හිමි සම්මානය ප්‍රදානය කරන ලදී. හිටපු යුද්ධ හමුදාධිපති විශ්‍රාමික ජෙනරාල් ශාන්ත කෝට්ටේගොඩ ද වර්ණලාභින්ට වර්ණ ප්‍රදානය කිරීමට එක්වුහ. පාබල හමුදා සේවාවනීතා ඒකකයේ සභාපතිනි ධනංජනි කරුණාසේකර මැතිණිය, නියෝජ්‍ය මාණ්ඩලික ප්‍රධානි, ජ්‍යෙෂ්ඨ නිලධාරින්, විශ්‍රාමික ජ්‍යෙෂ්ඨ යුද්ධ හමුදා නිලධාරින් සහ සෙසුනිලයින් රැසක් ද මෙම අවස්ථාවට සහභාගි වුහ."
    },
    {
        "content": "ජ්‍යෙෂ්ඨ නිලධාරින් කිහිප දෙනෙකු අභිමුවේ කණ්ඩායම් 6 කට බෙදුණු යුද හමුදා කමාන්ඩෝ රෙජිමේන්තු භට පිරිස් 48 දෙනෙකු 19 දින පස්වරුවේ මත්තල මහින්ද රාජපක්ෂ ගුවන් තොටුපලේදී ප්‍රාණ ඇපකරුවන් බේරා ගැනිමේ සහ ප්‍රාණ ඇපයට ගැනිම් වැලැක්විමේහිලා කමාන්ඩෝ භටයින්ගේ වෘත්තිය නිපුණත්වය මැනවින් ප්‍රදර්ශණය කලහ. ගොඩනැගිල්ලක් තුල ප්‍රාණ ඇපයට රඳවාගෙන සිටින පිරිසක් මුදවාගැනිමේ අභ්‍යාසය මැතකදී ත්‍රිකුණාමලයේ දි නිමාවට පත් වු දියකාවා යුද අභ්‍යාසයේ අතිශය තිරණාත්මක ප්‍රහාරයේ තවත් එක් අංගයක් ලෙස ක්‍රියාත්මක කරන ලදී. මෙහිදි  යුද හමුදා කමාන්ඩෝ රෙජිමේන්තුවේ ප්‍රාණ ඇපකරුවන් මුදවා ගැනිමේ හා වැලැක්විමේ (Anti Hijacking & Hostage Rescue Team) භට කණ්ඩායම් වාහන උපයෝගි කරගනිමින් සහ හෙලිකොප්ටර් යානා භාවිතයෙන් (Heli Rappelling) ආරක්ෂිතව ප්‍රාණ ඇපකරුවන් ගලවා ගන්නා අයුරු මෙහිදි සංදර්ශණාත්මකව ක්‍රියාවට නැංවුහ. ප්‍රාණ ඇපකරුවන් ආරක්ෂිතව මුදවා ගැනිමෙන් අනතුරුව ත්‍රස්තවාදි නායකයින් ජීවග්‍රහණයෙන් අත්අඩංගුවට ගන්නා අයුරුද මෙහිදි ක්‍රියාවට නැංවිණි. ත්‍රිකුණාමලය ප්‍රදේශයේ අඟහරුවාදා දින කමාන්ඩෝ භටයින්ගේ හැකියාවන් ප්‍රදර්ශණය කරමින් පැවැත්වුණු මෙම ප්‍රාණ ඇපකරුවන් මුදවා ගැනිමේ ක්‍රියාන්විත අභ්‍යාසය දියකාවා ක්ෂේත්‍ර යුද අභ්‍යාසයේ මැතදී නිමාවට පත්වුන අතිශය තිරණාත්මක ප්‍රහාරය සදහා සහභාගිවිමට හා නිරික්ෂණයට පැමිණි විදේශීය නියෝජිතයින් 69 විසින් ද නරඹන ලදි. දියකාවා - 2017 ක්ෂේත්‍ර යුද්ධ අභ්‍යාසයේ නියෝජ්‍ය අධ්‍යක්ෂක බ්‍රිගේඩියර් නිශාන්ත හේරත් සහ අනෙකුත් නියෝජ්‍ය සහ අතිරේක යුද අභ්‍යාස අධ්‍යක්ෂවරුන්, සේනාංකාධිපතිවරුන් සහ සියළුම බලසේනාධිපතිවරුන් හම්බන්තොට ගුවන් තොටුපල පරිශ්‍රයේ පැවැති මෙම යුද ක්‍රියාන්විත අභ්‍යාසය නැරඹිමට එක්වුහ."
    },
    {
        "content": "යුද්ධ හමුදා සාමාජිකයින් නව නිපැයුම් බිහිකිරීමෙහිලා දිරිමත් කරමින් ‘වන්නි ඉනොවේටා - 2017’ (Wanni Innoveta - 2017) ප්‍රදර්ශනය සැප්තැම්බර් මස 23 - 24 දිනයන්හිදී වව්නියා ජාතික අධ්‍යාපන පාසලේදී පැවැත්වීය. යුද්ධ හමුදා සාමාජිකයින් සිය ගණනක් 21, 54, 56, 61, 62 සේනාංක සහ උතුරු මැද පළාත් ඉදිරි නඩත්තු පෙදෙස නියෝජනය කරමින් මෙම ප්‍රදර්ශණයේදී ඔවුන්ගේ නව නිර්මාණ සහ නිර්ණාත්මක කුසලතාවයන් එළිදැක්වූහ. යුද්ධ හමුදා සාමාජිකයින් ප්‍රදර්ශණ කුටි 40 ක පමණ තම නව නිපැයුම් ප්‍රදර්ශණය කල අතර, 21 වන සේනාංකාධිපති මේජර් ජෙනරාල් රුවන් ද සිල්වා, වන්නි ආඥාපති මේජර් ජෙනරාල් කුමුදු පෙරේරා වෙනුවෙන් පැමිණ මෙම ප්‍රදර්ශණය උත්සවාකාරයෙන් විවෘත කළහ. ප්‍රදර්ශණ තරඟයන්හි ප්‍රථම ස්ථානය හා දෙවන ස්ථානය පිළිවෙලින් 14 වන ස්වේච්ඡා පාබල හමුදා ඒකකය වෙත සහ 2 වන ඉංජිනේරු සේවා රෙජිමේන්තුව විසින් හිමිකරගන්නා ලද අතර, තෙවන ස්ථානය 7 වන ශ්‍රී ලංකා සිංහ රෙජිමේන්තු බලඇණියට හිමිවිය. වන්නි ආරක්‍ෂක සේනා ආඥාපති මේජර් ජෙනරාල් කුමුදු පෙරේරාගේ උපදෙස් මත 56 වන සේනාංකයෙහි බ්‍රිගේඩියර් තිස්ස නානායක්කාරගේ අධීක්‍ෂණයෙන් ප්‍රදර්ශණය සංවිධානය කර තිබුණි. උතුරු මැද ඉදිරි නඩත්තු පෙදෙසේ අණදෙන නිළධාරී, මෙහි ආරක්‍ෂක සේනා මූලස්ථාන බ්‍රිගේඩියර් ප්‍රධාන මාණ්ඩලික නිළධාරී, ජ්‍යෙෂ්ඨ නිළධාරීන් සහ සියළු අණ මූලස්ථාන, ශ්‍රී ලංකා නාවික හමුදාව, ශ්‍රී ලංකා ගුවන් හමුදාව නියෝජනය කරමින් නිළධාරීන්, වව්නියාව අධ්‍යාපන කලාපයේ පාසල් ගුරුවරුන් සිසුන් සහ ප්‍රදේශවාසීන් රැසක් ප්‍රදර්ශණය නැරඹීමට දෙදින පුරාම පැමිණ සිටියහ."
    },
    {
        "content": "යාපනය ප්‍රදේශයේ සිසුන් දිරිමත් කිරීමේ අරමුණින් අ.පො.ස. සාමාන්‍ය පෙළ සහ උසස් පෙළ විභාගයේ දී දක්ෂතා දැක්වුවන් වෙත යාපනය ආරක්ෂක සේනා මුලස්ථානය වෙතින් වටිනා ත්‍යාග පිරිනමන ලදි. මෙම ව්‍යාපෘතියේ පළමු අදියර බ්‍රහස්පතින්දා (02) දින යාපනය ආරක්ෂක සේනා මුලස්ථාන ශ්‍රවණාගාරයේ දී පැවැත් වූ අතර, එම ආරක්ෂක සේනා ආඥාපති මේජර් ජෙනරාල් මහේෂ් සේනානායක විසින් අ.පො.ස. උසස් පෙළ විභාගයෙන් ඉංජිනේරු විෂය ධාරාවෙන් ප්‍රථම ස්ථානය හිමිකර ගත් චුන්නාකම්, ස්කන්ධවරෝදය විද්‍යාලයේ ජේ. කනකසුන්දරම්, කලා විෂය ධාරාවෙන් දෙවන ස්ථානය හිමි කර ගත් මනිපායි, හින්දු විද්‍යාලයේ පී. කුරුපරේෂන් යන සිසුන් හට ඔවුන්ගේ දක්ෂතාවයන් අගය කරමින් ලැප්ටොප් පරිගණක දෙකක් සහ ශිෂ්‍යවත්ව ප්‍රදානය කරන ලදි. යාපනය ආරක්ෂක සේනා මුලස්ථානයේ ඉල්ලීමකට අනුව මෙම ලැප්ටොප් පරිගණක දෙක EW Information Systems Ltd වෙතින් ලබාදෙන ලදි. මෙම අවස්ථාව ඇමතු යාපනය ආරක්ෂක සේනා ආඥාපතිවරයා විසින්, පාසල් කැඩෙට් කණ්ඩායමේ සාමාජිකයින් අ.පො.ස. සාමාන්‍ය පෙළ සහ උසස් පෙළ විභාගයන් හි දී පිළිවෙලින් ‘ඒ’ සාමාර්ථ 9 ක් ද, ‘ඒ’ සාමාර්ථ 3ක් ද ලබාගත හොත් ඔවුන් වෙත ඉදිරියේ දී තව තවත් ශිෂ්‍යත්ව ලබාදීමට ද මෙහිදි පොරොන්දු විය.  මෙවැනි වැඩසටහන් මඟින් යාපනය ප්‍රදේශයේ සිසුන් ද ඇතුලු මහජනතාව හා ආරක්ෂක හමුදාවන් අතර හොඳහිත, සංහිඳියාව, අනෝන්‍ය අවබෝධය සහ විශ්වාසය වර්ධනය වන බව විශ්වාස කෙරේ. චුන්නාකම්, ස්කන්ධවරෝදය විද්‍යාලයේ විදුහල්පති එස්. සෙල්වස්තන් මහතා, මනිපායි හින්දු විද්‍යාලයේ විදුහල්පති එම්. ඉන්ද්‍රපාල මහතා, ගුරුවරුන්, දෙමාපියන්, ශිෂ්‍ය ශිෂ්‍යාවන් සහ යාපනය ආරක්ෂක සේනා මුලස්ථානයේ ජ්‍යෙෂ්ඨ මාණ්ඩලික නිලධාරීන් ද මෙම අවස්ථාවට එක්ව සිටියහ."
    },
    {
        "content": "යාපනය ශික්ෂණ රෝහල් බලධාරීන්ගේ ඉල්ලීමකට අනුව එහි ලේ බැංකුවේ අවශ්‍යතාවය සපුරාලීම සඳහා 52 වන සේනාංකයේ භට පිරිස් විසින් බදාදා (01) දින එම සේනාංක මුලස්ථාන පරිශ්‍රයේ දී 69 වන නිදහස් දින සැමරුමට සමගාමිව ලේ දන්දීමේ වැඩසටහනක් පවත්වන ලදි. 52 වන සේනාංකයේ සේනාංකාධිපති මේජර් ජෙනරාල් අරුණ වන්නිආරච්චිගේ මඟපෙන්විම යටතේ පැවැත් වූ මෙම ලේ දන්දීමේ වැඩසටහනේ දී එම සේනාංකයේ සිවිල් සම්බන්ධීකරණ නිලධාරී ලුතිතන් කර්නල් උෂාන් ගුණවර්ධන සමඟින් 52 වන සේනාංකයේ යුද හමුදා සාමාජිකයින් 104 දෙනෙකු ලේ පරිත්‍යාග කරනු ලැබීය. යාපනය ශික්ෂණ රෝහලේ වෛද්‍ය එම්. සිවනිජා ඇතුලු කාර්ය මණ්ඩලය මේ සඳහා සහාය දැක්වූහ."
    },
    {
        "content": "ශ්‍රී ලංකා යුද හමුදාවේ කීර්තිය සහ විශිෂ්ඨත්වය විදහාපාමින් වාර්ෂිකව පවත්වනු ලබන ‘යුද හමුදා වර්ණ රාත්‍රිය - 2016’ සිකුරාදා (27) දින සන්ධ්‍යාවේ නෙළුම් පොකුණ රඟහලේ දී පැවැත්වීමට නියමිතය. මෙම වාර්ෂික උත්සවයේ දී 2015 - 2016 වර්ෂයන් හි යුද හමුදා ක්‍රීඩා තරු ජාතික මෙන්ම අන්තර්ජාතික මට්ටමෙන් ලබාගන්නා ලද කුසලතා අගය කරමින් ‘යුද හමුදා වර්ණ රාත්‍රිය’ සැණකෙලිය පවත්වන අතර, එහිදී අන්තර් යුද හමුදා මට්ටමින්, රෙජිමේන්තු මට්ටමින්, ආරක්ෂක සේවා මට්ටමින්, ජාතික සහ අන්තර්ජාතික මට්ටමින් තෝරාගන්නා ලද ක්‍රීඩා ඉසව් 34 කින් ක්‍රීඩක ක්‍රීඩිකාවන් 1161 දෙනෙකුගේ කුසලතා අගය කරමින් මෙම සම්මාන පිරිනැමේ. එමෙන්ම සංකේතාත්මකව තෝරාගන්නා ලද ක්‍රීඩක ක්‍රීඩිකාවන් සියදෙනෙකු සඳහා නෙළුම්පොකුණ රඟහලේ දී සම්මාන පිරිනැමේ. 2015 - 2016 වර්ෂයන් හිදී ඔවුන් දුනු විදීම, මලල ක්‍රීඩා, බැඩ්මින්ටන්, බේස්බෝල්, පැසිපන්දු, මුෂ්ටිප්‍රහාර, ක්‍රිකට්, බයිසිකල් ධාවන තරග, පැරා දුනු විදීම, පැරා බර ඉසිලීම, පැරා මලල ක්‍රීඩා, පැරා රෝද පුටු ධාවන තරග, අත්පන්දු, හොකී, ජුඩෝ, කබඩි, කරාතේ, මෝටර් රථ ධාවන තරග, බර ඉසිලීම, සවි එසවීම, රගර්, ඔරු පැදීම, වෙඩිතැබීම, පාපන්දු, පිහිනුම්, මේසපන්දු, ටයිකොන්ඩෝ, මල්ලවපොර, වුෂු සහ වොලිබෝල් යන තරගවලින් දක්ෂතා දක්වා ඇත."
    },
    {
        "content": "වන්නි ආරක්ෂක සේනා මුලස්ථානයේ 62 වන සේනාංකයේ ස්ථාපිත 17 වන (ස්චේච්ජා) ජාතික ආරක්ෂක බලමුළුවේ භටපිරිස් හා ජාතික නිවාස සංවර්ධන අධිකාරිය, ‘ආර්යා’ පදනම හා එක්ව 2014 වර්ෂයේ තන්තිරිමලේ 5 වන (ස්චේච්ජා) ජාතික ආරක්ෂක බළමුළු මුලස්ථානයේ  රාජකාරි කරමින් සිටිය දී සම්පත් නුවර ප්‍රදේශයේ දී හදිසි හෘදයාබාධයකින් මියගිය සහෝදර සෙබළෙකුගේ පවුල වෙත නව නිවසක් ලබාදීම බදාදා (25) දින පැවති උත්සවයකදී සිදුකරන ලදි. පසුගිය වසරේ දෙසැම්බර් මස ජනප්‍රිය පුවත්පතක පලවු පුවතක යුද හමුදා සෙබලකුගේ වැන්දඹු බිරිඳ හා හතර දෙනකුගෙන් යුත් පවුලේ සාමාජිකයන් ඔවුන්ගේ ඉඩමෙහි කොනක අත්හැර දමන ලද බංකරයක වාසය කරන බවත් නිවසක් සාදාගැනිමට නොහැකි බවත් සඳහන් විය. මෙම පුවත දුටු යුද හමුදාපති ලුතිතන් ජෙනරාල් ක්‍රිෂාන්ත ද සිල්වා, එම ප්‍රදේශය අයත් වන්නි අණදෙන නිලධාරින්හට උපදෙස් ලබාදෙමින් මේ පිළිබඳව සොයාබලා එම පවුල වෙත හැකි ඉක්මනින් කල හැකි උපකාර සිදුකරන ලෙස දන්වා සිටින ලදි. මේ අනුව, වන්නි ආරක්ෂක සේනා ආඥාපතිතුමාගේ ආශිර්වාදයෙන් 62 වන සේනාංකයේ සේනාංකාධිපති මේජර් ජෙනරාල් බි.එච්.එම්.ඒ විජේසිංහ විසින් මේ පිළිබඳව කඩිනමින් සොයාබැලු අතර, ඉහත කී බංකරය පර්චස් 80 ක ඉඩම් කොටසක පිහිටා ඇති බවත් එම ඉඩම මියගිය සෙබළාගේ දෙමාපියන්ගේ උරුම‍යෙන් ලැබී ඇති බවත් තහවුරු කරගන්නා ලදි. ඒ අනුව, 62 වන සේනාංකයේ මුලිකත්වයෙන්  එහි සේනාංකාධිපතිගේ මගපෙන්විම යටතේ 17 වන (ස්චේච්ජා) ජාතික ආරක්ෂක බළමුළුවේ භට පිරිස් විසින් මෙම කර්තව්‍ය ආරම්භ කල අතර, 2016 දෙසැම්බර් 08 වන දින ජාතික නිවාස සංවර්ධන අධිකාරියේ මූල්‍ය පරිත්‍යාගයෙන් යුතුව මුල්ගල තැබිම 62 වන සේනාංකයේ සේනාංකාධිපති මේජර් ජෙනරාල් අජිත් විජේසිංහ විසින් සිදුකරන ලදි. එමෙන්ම, 5 වන (ස්චේච්ජා) ජාතික ආරක්ෂක බළමුළුවේ භටපිරිස් විසින් භුමිය සකසාගැනිම සහ ඉදිකිරිම් සඳහා අවශ්‍ය මුලික කටයුතු සඳහා සිය සහයෝගය ලබාදෙන ලදි. මේ අතර, ආර්යා පදනම මගින් අවශ්‍යතාවය මත  සිමෙන්ති, වැලි, කළුගල්, යකඩ සහ වෙනත් ඉදිකිරිම් ද්‍රව්‍ය කඩිනමින් වැඩබිම වෙත ලබාදිම සිදුකරන ලදි. මියගිය ඒ.එම්.සි.එල් මහේෂ් කුමාර ගේ 5 වන මරණ සංවත්සරය බදාදා (25) දිනට යෙදි තිබු අතර, නව නිවස විවෘත කිරිම එදිනම සිදු කලහ. එමෙන්ම මෙම නිවස යුද හමුදා භට පිරිස් විසින් දින 46 ක් තුළදි සදා නිම කරන ලදි. මෙම නිවස විවෘත කිරිමේ උත්සවයේ  ප්‍රධාන ආරාධිත අමුත්තා ලෙස 62 වන සේනාංකයේ සේනාංකාධිපතිගේ ආරාධනයෙන් වන්නි ආරක්ෂක සේනා ආඥාපති මේජර් ජෙනරාල් රුවන් කුලතුංග සහභාගි වු අතර, බෞද්ධාගමික වතාවත් මධ්‍යයේ සුභ මොහොතින් නිවස විවෘත කිරිම සිදුකරනු ලැබිය. මෙම ව්‍යාපෘතිය සර්ථකව නිමාවෙන් පසු ශ්‍රි ලංකා ජාතික ආරක්ෂක බළමුළුවේ රෙජිමේන්තු අධිපති සහ 5 වන (ස්චේච්ජා) ජාතික ආරක්ෂක බළමුළුවේ භට පිරිස් ජල ටැංකියක් සහ ජලය ලබා ගැනිම සදහා අවශ්‍ය උපකරණ, වියලි සලාක, ගෘහ භාණ්ඩ, පාසල් උපකරණ සහ තවත් අත්‍යවශය ගෘහ අවශ්‍යතා ඇතුළු ත්‍යාග එම පවුල වෙත පරිත්‍යාග කරන ලදි. ශ්‍රි ලංකා ජාතික ආරක්ෂක බළමුළුවේ රෙජිමේන්තු අධිපති නියෝජනය කරමින් ශ්‍රි ලංකා ජාතික ආරක්ෂක බළමුළුවේ මධ්‍යස්ථාන සේනාවිධායක බ්‍රිගේඩියර් ඩබ්.එම්.එම්.ඩබ්.බි.තම්මිට මේ අවස්ථාව සඳහා එක්ව සිටියහ. මෙහිදි 5 වන (ස්චේච්ජා) ජාතික ආරක්ෂක බළමුළුවේ භට පිරිස් හා 17﻿ වන (ස්චේච්ජා) ජාතික ආරක්ෂක බළමුළුවේ භට පිරිස් පවුලේ සමාජිකයන් සමග එක්ව නිවස අවට පොල් සහ අඹ පැල සිටුවිම සිදු කරන ලදි. ඉන් අනතුරුව17﻿ වන(ස්චේච්ජා) ජාතික ආරක්ෂක බලමුලුවේ අණදෙන නිලධාරි සහ අනෙකුත් බළමුළුවේ නිලධාරින් විසින් එම පවුලේ වැඩිමහල් දියනිය වෙත අපොස (සාමන්‍ය පෙළ) නිමාවෙන් පසු හැදැරිමට අදහස් කර ගෙන ඇති ඉංග්‍රිසි පාඨමාලාව සඳහා වන ගස්තුව ලෙස රුපියල් 12,000/= ක මුදලක් පරිත්‍යග කරන ලදි."
    },
    {
        "content": "යුද හමුදා ක්‍රීඩක ක්‍රීඩිකාවන්ගේ විශේෂ දක්ෂතා අගය කරමින් ශ්‍රී ලංකා යුද හමුදාවේ තවත් එක් වඩා උද්‍යෝගිමත් මෙන්ම ගෞරවාන්විත ව්‍යාපෘතියක් වන ‘වර්ණ රාත්‍රිය - 2016’ උත්සවය  සිකුරාදා (27) සන්ධ්‍යාවේ ක්‍රීඩා අමාත්‍ය,  ආරක්ෂක ලේකම්, ආරක්ෂක රාජ්‍ය ලේකම්, ආරක්ෂක මාණ්ඩලික ප්‍රධානී, යුද හමුදාපති, නාවික හමුදාපති, ගුවන් හමුදාපති යන සම්භාවනීය අමුත්තන් රැසකගේ සහභාගීත්වයෙන් නෙළුම් පොකුණ රඟහලේදී පවත්වන ලදි. 2015 - 2016 වර්ෂයන්හි අන්තර් ඒකක මට්ටමින්, රෙජිමේන්තු මට්ටමෙන්, ආරක්ෂක සේනා මට්ටමෙන් හා ජාතික හා අන්තර්ජාතික මට්ටමේන් විශේෂ දක්ෂතා දැක්වූ තෝරාගත් යුද හමුදා ක්‍රීඩක ක්‍රීඩිකාවන් කණ්ඩායමක් හට මෙම දැවන්ත මෙන්ම වර්ණවත් උත්සවයේදී සම්මාන හා උපහාර ලබාදෙනු ලැබේ. මෙම උත්සවය තුලදී ක්‍රීඩා ඉසව් 34 ක් තුලින් රන්, රීදි, ලෝකඩ පදක්කම්ලාභී තෝරාගත් ක්‍රීඩක ක්‍රීඩිකාවන් 100 දෙනෙකු හට සම්මාන හා වර්ණ ලබාදීම සිදුකල අතර, ඉතිරිය රෙජිමේන්තු මට්ටමෙන් පවත්වනු ලබන වර්ණ රාත්‍රීන් මගින් ලබාදීම සිදුකිරීමට නියමිතය. මෙම ප්‍රධාන උත්සවයේ පළමු අධියරේදී  2015 - 2016  වර්ෂයන්හි හොඳම පැරා ක්‍රීඩකයා, හොඳම ක්‍රීඩකයා සහ හොඳම ක්‍රීඩිකාව හට සම්මාන හා රුපියල් මිලියනය බැගින් පිරිනැමීම යුද හමුදාපති ලුතිතන් ජෙනරාල් ක්‍රිෂාන්ත ද සිල්වා සමගින් වේදිකාව වෙත සපැමිණි ප්‍රධාන ආරාධිත අමුත්තා වූ ගරු ක්‍රීඩා අමාත්‍ය දයාසිරි ජයසේකර මැතිතුමා විසින් සිදුකරන ලදි. අනතුරුව, මළල ක්‍රීඩා ක්‍ෂේත්‍රයේ විශේෂ දක්ෂතා දැක්වූ සුසන්තිකා ජයසිංහ මහත්මිය සහ බළලත් නිලධාරි II යු.පී ප්‍රදීප් සංජය හට වේදිකාව වෙත ආරාධනා කල අතර, ඔවුන් විසින් මළල ක්‍රීඩාව සඳහා දැක්වු දායකත්වය වෙනුවෙන් සම්මාන හා රුපියල් ලක්ෂ 5 බැගින් වූ  මුදල් ත්‍යාග පිරිනමන ලදි. මෙම වර්ණවත් උත්සවයේ දී සම්ප්‍රදායික පොල්තෙල් පහන දැල්වීම, මියගිය රණවිරුවන් සිහිකිරීම සඳහා විනාඩි දෙකක නිෂ්ශබ්දතාවයක් පැවත්වීම සිදුකල අතර, යුද හමුදා ගීතය ගායනා කිරීම ද සිදුකරන ලදි. අනතුරුව පැවති විවිධ සංස්කෘතික හා නර්ථනාංග රැසකින් උත්සවය වර්ණවත් විය. ප්‍රධාන ආරාධිත අමුත්තා හා යුද හමුදාපති දක්ෂතා දැක්වූවන් සමඟ සමූහ ජායාරූපයකට ද පෙනී සිටින ලදි. මෙහිදි ශ්‍රී ලංකා ක්‍රිකට් ක්‍රීඩක බළලත් නිලධාරි II එස්. ප්‍රසන්න සහ කෝප්‍රල් එම්.පී පතිරණ 2015-2016 හොඳම ක්‍රීඩකයාට හිමි සම්මානය හිමිකරගත් අතර, කාන්තා සෙබළ අයී.ඊ සේනානායක සහ කෝප්‍රල් එන්.ජි. රාජසේකර 2015-2016 වර්ෂයන්හි හොඳම ක්‍රීඩිකාවන්ට හිමි සම්මාන හිමිකරගන්නා ලදි. එමෙන්ම, ජාතික හා අන්තර්ජාතික වශයෙන් පැරා ක්‍රීඩා ඉසව්වලින් දක්ෂතා දැක්වු සැරයන් එච්.එම්.ඩී.පී හේරත් සහ සැරයන් වයි.පී.ඒ.පී ජයලත් හට ඔවුන්ගේ හැකියාවන් වෙනුවෙන් වර්ණ ප්‍රදානය කරන ලදී. යුද හමුදා ක්‍රීඩක ක්‍රීඩිකාවන් හට දුනු විදීම, මළල ක්‍රීඩා, බැඩ්මින්ටන්, බේස්බෝල්, පැසිපන්දු, බිලියඩ් සහ ස්නූකර්, කැරම්, මුෂ්ටිප්‍රහාර, ක්‍රිකට්, බයිසිකල් ධාවන තරග, එල්ලේ, ජිම්නාස්ටික්, දැල් පන්දු, පැරා තරඟ, අත්පන්දු, හොකී, ජූඩෝ, කබඩි, කරාතේ, මෝටර් රථ ධාවන තරග, බර ඉසිලීම, සවි එසවීම හා කායවර්ධන, ඔරු පැදීම, වෙඩිතැබීම, පාපන්දු, ස්කොෂ්, පිහිනුම් සහ වොටර් පෝලෝ, පැරෂුට්, රගර් පාපන්දු,  ටෙනිස්, මේසපන්දු, ටයිකොන්ඩෝ, මල්ලවපොර, වුෂු සහ වොලිබෝල් යන ක්‍රීඩා ඉසව් සඳහා දක්ෂතා දක්වා ඇති අයවළුන් හට මෙහිදී වර්ණ ප්‍රදානය කරන ලදී. ආරක්ෂක ලේකම්, ආරක්ෂක රාජ්‍ය ලේකම්, ආරක්ෂක මාණ්ඩලික ප්‍රධානි සහ යුද හමුදාපතිතුමන් ද දක්ෂතා දැක්වුවන් හට වර්ණ ප්‍රදානය කිරීම සදහා එක්වූහ. ක්‍රීඩා අධ්‍යක්ෂ ජෙනරාල්, අමාත්‍යාංශ නිලධාරීන්, ජ්‍යෙෂ්ඨ හමුදා නිලධාරීන් හා ඔවුන්ගේ කාලාත්‍රයන්, විශ්‍රාමික ජ්‍යෙෂ්ඨ නිලධාරීන්, වර්ණලාභීන්ගේ ඥාතීන් ක්‍රීඩක ක්‍රීඩිකාවන් හා සම්භාවනීය අමුත්තන් විශාල පිරිසක් මෙම අවස්ථාව සදහා එක්ව සිටියහ. වර්ණලාභීන්ගේ නාමලේඛණය පහත පරිදි වේ"
    },
    {
        "content": "ඉදිරියේ දී ඉන්දීයාවේ පැවැත්වීමට නියමිත ලෝක කුසලාන විස්සයි 20 තරඟාවලිය වෙනුවෙන් ශ්‍රී ලංකා කණ්ඩායම නියෝජනය කරන දෘශ්‍යාබාධිත කණ්ඩායම සඳහා  ශ්‍රී ලංකා ජාතික ක්‍රිකට් සංගමය විසින් යුද හමුදාවේ දාශ්‍යාබාධිත විරුවන් 04 දෙනෙකු තොරා ගන්නා ලදි. දාශ්‍යාබාධිත ක්‍රිකට් ක්‍රීඩකයින් සඳහා පැවැත්වෙන මෙම ලෝක කුසලාන විස්සයි 20 තරඟාවලිය සෙනසුරාදා (28) දින ඉන්දීයාවේ නව දිල්ලි නුවර දී ආරම්භ වන අතර, දිවයිනේ විවිධ දක්ෂතා සහිත 17 දෙනෙකුගෙන් සමන්විත ශ්‍රී ලංකා කණ්ඩායම සහභාගි වන දෙවන අවස්ථාව මෙය වේ. තවද මෙම තරඟාවලිය සඳහා ඕස්ට්‍රේලියා, එංගලන්ත, ඉන්දීය, නවසීලන්ත, පකිස්තානු, දකුණු අප්‍රිකානු, බංගලාදේශ, නේපාල සහ බටහිර ඉන්දීය කණ්ඩායම් ද සහභාගි වේ. ජනවාරි 29 සිට පෙබරවාරි මස 12 වන දින දක්වා පැවැත්වෙන මෙම තරඟාවලියේ දී ශ්‍රී ලංකා කණ්ඩායම ප්‍රථමයෙන් නවසීලන්ත කණ්ඩායම සමඟින් තරඟවදින අතර, බටහිර ඉන්දීය, පකිස්තානු, ඉන්දීය සහ නේපාල කණ්ඩායම් සමඟින් ද තරඟවඳිනු ඇත. යුද හමුදාපතිතුමා විසින්  විස්සයි 20 ලෝක කුසලාන කණ්ඩායම නියෝජනය කරන මෙම දාශ්‍යාබාධිත රණවිරුවන් සඳහා අවශ්‍ය කටයුතු පිළිබඳ සොයාබලන ලෙස යුද හමුදා පුනරුත්ථාපන අධ්‍යක්ෂ වෙත උපදෙස් ලබාදෙන ලදි. ක්‍රිකට්ලෝලී රටවල්වල සහයෝගය ඇතිව 1996 වර්ෂයේ ලෝක දාශ්‍යාබාධිත ක්‍රිකට් කවුන්සිලය යටතේ දෘශ්‍යාබාධිතවුවන් හා අර්ධ දෘශ්‍යාබාධිතවුවන් වෙනුවෙන් මෙය ආරම්භ කරන ලදි. මෙවර විස්සයි 20 ලෝක කුසලාන තර﻿ඟාවලියේ සත්කාර දායකත්වය ඉන්දීයාව විසින් උසුලන අතර, මෙම තරඟාවලිය සඳහා ශ්‍රී ලංකා කණ්ඩායමේ පුහුණුවිම් කටයුතු සහ තෝරාගැනීමේ තරඟ දෘශ්‍යාබාධිතවුවන් සඳහා වූ ජාතික ක්‍රිකට් සංගමයේ අධීක්ෂණය යටතේ සිදු කරන ලදි. කෝප්‍රල් ජේ.පි.ඩි. රවින්ද්‍ර, කෝප්‍රල් අයි.ඒ.ජි. සමන් කුමාර, කෝප්‍රල් අයි.ඩි.කේ. සහන් කුමාර සහ කෝප්‍රල් ඩබ්.ජි.එල්.එස්. බණ්ඩාර මෙම තරඟාවලියට සහභාගීවිම සඳහා තෝරාගන්නා ලද යුද හමුදා රණවිරුවන් වේ."
    },
    {
        "content": "වන්නි ආරක්ෂක සේනා ආඥාපති මේජර් ජෙනරාල් රුවන් කුලතුංගගේ සහ යුද හමුදා කෘෂිකර්ම හා පශුසම්පත් අධ්‍යක්ෂකගේ මඟපෙන්විම යටතේ එම අධ්‍යක්ෂක මණ්ඩලය විසින් තොරාගත් ගොවි ජනතාව වෙත සිදු කරන ලද ත්‍රෛමාසික කෘෂිකර්ම වැඩසටහන බදාදා (05) දින වවුනියා මෑනික් ෆාම් හී පැවති උත්සවයක දී අවසන් විය. කෘෂිකර්මය සඳහා වු ජාතික වැඩසටහනට සමගාමීව පැවති මෙම ත්‍රෛමාසික පාඨමාලාව 2017 ජනවාරි මස 08 දින ආරම්භ විය. මෙම පාඨමාලාව සඳහා ගොවින් 23 දෙනෙකු සහභාගි වු අතර එහිදි ඔවුන් වෙත වගාවන් පිළිබඳව නීයාත්මක හා ප්‍රයෝගික දැනුම, පශුසම්පත් කළමනාකරණය, කෘෂි උපකරණ කළමනාකරණ හා ජල සම්පත් කළමනාකරණය, පිළිබඳ දැනුම ලබාදෙන ලදී. ආර්.පි.ජි. බුද්ධික, එම්.කේ. දිල්ශාන් සහ එස්.පි. රූපසේන යන අයවලුන් පිළිවෙලින් පාඨමාලාවේ පළමු, දෙවන සහ තෙවන ස්ථාන ලබාගන්නා ලදී. යුද හමුදා කෘෂිකර්ම හා පශුසම්පත් අධ්‍යක්ෂක මණ්ඩලයේ සේවයේ නියුතු ශ්‍රී ලංකා යුද හමුදා පොදු සේවා බලකායේ කපිතාන් එස්.අයි.කේ. විතාන සහ කපිතාන් කේ.එම්.එන්.සි. ජයරත්න විසින් මෙම පාඨමාලව සඳහා උපදේශක සහය ලබාදෙනු ලැබිය. මෙම පාඨමාලාවේ සාමාප්ති උත්සවයේ ප්‍රධාන ආරධිත අමුත්තා වශයෙන් 213 වන බලසේනාවේ බලසේනාධිපති බ්‍රිගේඩියර් එස්.එම්.එස්.පි.බි. සමරකෝන් සහභාගි වු අතර, එහිදි සහභාගි වුවන් හට සහතිකපත් ප්‍රදානය එතුමා විසින් සිදු කරන ලදී. ආගමික නායකයින්, ජ්‍යෙෂ්ඨ නිලධාරින්, නිලධාරින්, සෙසුනිලයින් සහ සිවිල් ජනතාව මෙම අවස්ථාවට එක්ව සිටියහ."
    },
    {
        "content": "හමුදා අධ්‍යාපනය පිළිබඳව වඩාත් පිළිගැනීමට ලක් වූ ජෙනරාල් ශ්‍රීමත් ජෝන් කොතලාවල ආරක්ෂක විශ්ව විද්‍යාලයේ නිර්මාතෘ ජෙනරාල් ජෝන් කොතලාවල ශ්‍රීමතානන්ගේ 120 වන ජන්ම දිනය වෙනුවෙන් විශේෂ උපහාර පිදිමේ උත්සවයක් අඟහරුවාදා (අප්‍රේල් 04) දින සන්ධ්‍යාවේ එම විශ්ව විද්‍යාල පරිශ්‍රයේ දී පවත්වන ලදී. කොතලාවල ආරක්ෂක විශ්ව විද්‍යාලයේ කුලපතිවරයාගේ ආරාධනයකට අනුව මෙහි ප්‍රධාන ආරාධිත අමුත්තා ලෙස යුද හමුදාපති ලුතිතන් ජෙනරාල් ක්‍රිෂාන්ත ද සිල්වා සහභාගි වූ අතර, එම සැමරුම් උත්සවය ආරම්භ කරමින් ජෙනරාල් ශ්‍රීමත් ජොන් කොතලාවල ස්මාරකය වෙත පුෂ්පෝපහාර දැක්විම සිදු කළහ. එමෙන්ම, පුෂ්පෝපහාර දැක්වීම සඳහා මාලනි කොතලාවල මැතිණිය, එම විශ්ව විද්‍යාලයේ කුලපති අද්මිරාල් (විශ්‍රාමික) දයා සඳගිරි සහ එහි උපකුලපති රියර් අද්මිරාල් ජගත් රණසිංහ ද එක්ව සිටියහ. ඉන් අනතුරුව, යුද හමුදාපතිතුමා මෙහි ප්‍රධාන දේශනය සිදු කරමින් දැයෙන් බිහි වූ විශිෂ්ඨතම යුග පුරෂයෙකු වූ ජෙනරාල් ජොන් කොතලාවල ශ්‍රීමතානන්ගේ දැක්ම සහ මෙහෙවර අගයමින් සිය උපහාරය පුද කළ අතර, නිදහස් ශ්‍රී ලංකාවේ 3 වන අග්‍රාමාත්‍යවරයා වූ එතුමා පිළිබඳව අධ්‍යයනයක යෙදෙන ලෙස ද මෙහි ඉගෙනුම ලබන උපාධි අපේක්ෂකයන් වෙත අවධාරණය කළහ. තවද, ලුතිතන් ජෙනරාල් ක්‍රිෂාන්ත ද සිල්වා වැඩිදුරටත් අදහස් දක්වමින් මියගිය ජෙනරාල් ජොන් කොතලාවල ශ්‍රීමතානන්, හමුදා ඉතිහාසයේ මෙන්ම සියලු ශ්‍රී ලාංකිකයන්ගේ ද හදවත් තුල සදා නොමැකෙන සංකේතයක් බව ද පැවසූහ. මෙම වැඩසටහනේ තවත් අංගයක් ලෙස යුද හමුදා සිවිල් සේවකයන්ගේ ළමුන් 8 දෙනෙකු සඳහා ශිෂ්‍යත්ව ප්‍රදානය යුදහමුදාපති ලුතිතන් ජෙනරාල් ක්‍රිෂාන්ත ද සිල්වා විසින් සිදු කරනු ලැබිය. උපකුලපති රියල් අද්මිරාල් ජගත් රණසිංහ, නියෝජ්‍ය උපකුලපති බ්‍රිගේඩියර් ඉදුනිල් රණසිංහ ( ආරක්ෂක සහ පරිපාලන), නියෝජ්‍ය උපකුලපති ජ්‍යෙෂ්ඨ මහාචාර්ය ජගත් ආරියරත්න (අධ්‍යයන), ජෙනරාල් ජෝන් කොතලාවල ශ්‍රීමතානන්ගේ පවුලේ සාමාජිකයින්, අධ්‍යයන සහ අනධ්‍යයන කාර්යමණ්ඩලය, කෙඩෙට් නිලධාරින්, ශීෂ්‍ය ශීෂ්‍යාවන් සහ සම්භාවනිය අමුත්තන් ද මෙම අවස්ථාවට එක්ව සිටියහ."
    },
    {
        "content": "යුද හමුදාව තුල මේස පන්දු  ක්‍රීඩාව ඉහල මට්ටමකට රැගෙන යාමේ අරමුණින් යුතුව එම කමිටුව විසින් චීන වෘත්තීයවේදි පුහුණුකරුවන්ගේ සහාය ලබාගන්නා ලදි. යුද හමුදාපතිතුමාගේ මඟපෙන්විම මත ශ්‍රී ලංකා - චීන හමුදා සහයෝගිතා වැඩසටහන යටතේ යුද හමුදා මේස පන්දු ක්‍රීඩක ක්‍රීඩිකාවන් පුහුණු කිරිම සඳහා චීනයේ වෘත්තීයවේදි මේස පන්දු පුහුණුකරුවන් දෙදෙනකු වන සැන්ග් ඩොන්ග්හයින්ඩ් මහතා සහ කැෂිඔකුයින්ගර් මහතා දිවයිනට පැමිණ ඇත. අඟහරුවාදා (14) දින පනාගොඩ යුද හමුදා ගෘහස්ථ ක්‍රීඩාංගණයේ සංචාරයක නිරත වු යුද හමුදා මේස පන්දු කමිටුවේ සභාපති මේජර් ජෙනරාල් බී.එච්.එම්.ඒ. විජේසිංහ, චීන පුහුණුකරුවන් සහ ක්‍රීඩක ක්‍රීඩිකාවන් හමුවි ඔවුන්ගේ පුහුණුවිම් මෙන්ම අවශ්‍යතාවයන්  පිළිබඳව සොයා බලන ලදි. රෙජිමේන්තු සහ යුද හමුදා මට්ටමෙන් එම ක්‍රීඩකයින්ගේ හැකියාවන් ආරක්ෂක සේවා මට්ටමට, ජාතික මට්ටමට සහ ජාත්‍යන්තර මට්ටමට රැගෙන යාම මෙම පුහුණු කඳවුර මඟින් අපේක්ෂා කෙරේ. යුද හමුදා ක්‍රීඩා කමිටුවේ සභාපති, ක්‍රීඩා අධ්‍යක්ෂ ජෙනරාල් සහ යුද හමුදා ක්‍රීඩා අධ්‍යක්ෂකගේ මඟපෙන්විම යටතේ බිජිං හි පිහිටි ශ්‍රී ලංකා තානාපති කාර්යාලයේ ආරක්ෂක උපදේශක බ්‍රිගේඩියර් ටී.ඩි. වීරකෝන් විසින් මෙම පුහුණු කරුවන් සම්බන්ධීකරණය කිරීම සිදු කරන ලදි.  තවද, මෙම පුහුණු සැසිය පෙබරවාරි 06 සිට මාර්තු 26 දින දක්වා පැවැත්වීමට නියමිතය."
    },
    {
        "content": "යුද හමුදාපති ලුතිතන් ජෙනරාල් ක්‍රිෂාන්ත ද සිල්වාගේ උපදෙස් මත 30 දෙනෙකුගෙන් යුත් කමාන්ඩෝ භට කණ්ඩායමක් ඉරිදා (26) දින දහවල් මාතලේ, ලග්ගල ප්‍රදේශයේ මොරගහකන්ද ව්‍යපෘතියේ  සිදුකළ ගලවාගැනිමේ මෙහෙයුම සඳහා සහභාගි වන ලදි. ඒ අනුව, කමාන්ඩෝ භට කණ්ඩායම වහා ක්‍රියාත්මක වෙමින්, ගල් සහ පස් තට්ටුව කඩාවැටි ගල් අතර සිරවි සිටින කම්කරුවන් බේරාගැනිම සඳහා කඩිනමින් එම ස්ථානය වෙත පැමිණෙන ලදි. මෙම ගලවාගැනිමේ මෙහෙයුම සඳහා 53 වන සේනාංකයේ සේනාංකාධිපති මේජර් ජෙනරාල් ශවේන්ද්‍ර සිල්වා ද එම ස්ථානයට පැමිණ සිටි අතර, කමාන්ඩෝ භට කණ්ඩායම පුරා පැය 5 ක පමණ කාලයකින් පසුව එක් පුද්ගලයකු බේරා ගනිමින්,  ඔහු රෝහල වෙත රැගෙන යනු ලැබීය."
    },
    {
        "content": "නැගෙනහිර ආරක්ෂක සේනා මුලස්ථානයේ සම්බන්ධිකරණයෙන්, මහනුවර, මල්වතු මහා විහාරයේ ‘Be a Refuge Unto Other’ තේමා කර ගත් සුසරණ ලංකා සංවර්ධන පදනමේ සමාජ සේවකයින් කණ්ඩායමක් පසුගිය දා අරලගන්විල ප්‍රදේශයට පැමිණ, එහිදි සුබසාධන ව්‍යාපෘති කිහිපයක් සිදුකරනු ලැබිය. නැගෙනහිර ආරක්ෂක සේනා ආඥාපති මේජර් ජෙනරාල් දර්ශන හෙට්ටිආරච්චි සහ පරිත්‍යාගශිලින්ගේ සම්බන්ධිකරණයෙන් පැවති මෙහි පළමු ව්‍යාපෘතිය ලෙස පුද්ගලයින්ගේ මානසික සතුට සඳහා භෞතික යහපැවැත්ම වර්ධනය කිරිමේ අරමුණින් ජංගම වෛද්‍ය සායනයක් අරලගන්විල, විලයාය මධ්‍ය මහා විද්‍යාලයේ දී පවත්වන ලදි. විශේෂඥ වෛද්‍යවරුන්ගේ සහභාගීත්වයෙන් දිනක් පූරාවට පැවැත් වූ මෙම සෞඛ්‍ය සායනයෙන් චර්ම, දන්ත, උගුර, කණ හා නාසය සහ වකුගඩු රෝග වැනි බෝ නොවන රෝග සඳහා ප්‍රදේශයේ සිවිල් වැසියන් 200 කට වැඩි පිරිසක් ප්‍රතිකාර ලබා ගන්නා ලදි. එමෙන්ම, එම විද්‍යාලයේදීම සංවිධායකයින් විසින් රුපියල් මිලියන දෙකක වටිනාකමකින් යුත් වියළි සලාක, පාසල් උපකරණ, ගෘහභාණ්ඩ, ලෝහ භාණ්ඩ, ජල බඳුන්, ජල ටැංකි, කබඩ් සහ ශිෂ්‍යත්ව ද විහාරස්ථාන, පෙර පාසල්, සිසුන් සහ ප්‍රදේශවාසීන් වෙත බෙදාදෙන ලදි. සුසරණ ලංකා සංවර්ධන පදනමේ සභාපති පූජ්‍ය ගලහිටියාගොඩ සුමනරත්න ස්වාමින් වහන්සේ, වෛද්‍ය සමන් වලිසිංහ, වෛද්‍ය ලලිත් රාජපක්ෂ, නැගෙනහිර ආරක්ෂක සේනා ආඥාපති මේජර් ජෙනරාල් දර්ශන හෙට්ටිආරච්චි, 23 වන සේනාංකයේ සේනාංකාධිපති, 231 බලසේනාවේ බලසේනාධිපති සහ සුසරණ ලංකා සංවර්ධන පදනමේ නිලධාරීන් කිහිපදෙනෙක් ද මෙම වැඩසටහන සඳහා සහභාගි වූහ."
    },
    {
        "content": "යුද හමුදාපතිතුමාගේ යෝජනාවකට අනුව කොළඹ නගර අලංකරණ කටයුතු පිළිබඳව විශේෂ සාකච්ඡාවක් බටහිර ආරක්ෂක සේනා ආඥාපති මේජර් ජෙනරාල් සුදන්ත රණසිංහගේ ප්‍රධානත්වයෙන් ත්‍රිවිධ හමුදා ජ්‍යෙෂ්ඨ නිලධාරින්, පොලිස් ප්‍රධානින් සහ රාජ්‍ය නිලධාරින්ගේ සහභාගිත්වයෙන් ආරක්ෂක අමාත්‍යාංශයේදී පවත්වනු ලැබිය. මෙහිදි, අනිසි ලෙස කැලිකසල බැහැර කිරිම සහ ඒවා ඉවත් නොකිරිම, ඇවිදිමේ මන්තිරු නිසිලෙස නඩත්තු නොකිරිම, පිටකොටුව බස් නැවතුම්පොළ, දුම්රිය ස්ථානය අවට සහ තවත් මහජනතාව බහුලව ගැවසෙන ස්ථානයන්හී කැලි කසල නිසි පරිදි ඉවත් නොකිරිම පිළිබඳව සාකච්ඡා කරන ලදි. එමෙන්ම, කොළඹ නගරයේ ඇල මාර්ග සහ කානු පද්ධති වලට අපද්‍රව්‍ය බැහැරකිරිම සහ ඒ ආශ්‍රිත අනවසර ඉදිකිරිම් මගින් සිදුවන අයහපත් තත්වයන් පිළිබඳව ද අවධානය යොමුකරන ලද අතර, මෙම සාකච්ඡාවේ දි මෙම වැඩසටහන හැකි ඉක්මනින් ක්‍රියාත්මක කිරිමේ හැකියාව පිළිබඳව ද සාකච්ඡා කරන ලදි. 14 වන සේනාංකයේ සේනාංකාධිපති, බස්නාහිර පළාත් ජ්‍යෙෂ්ඨ නියෝජ්‍ය පොලිස්පති, ආරක්ෂක අමාත්‍යාංශ සම්බන්ධිකරණ නිලධාරි, නගර සභා සහ ප්‍රාදේශීය සභා නිලධාරින් සහ තවත් පුද්ගලික අංශයේ සමාජිකයින් ද මෙම සාකච්ඡාව සඳහා එක්ව සිටියහ."
    },
    {
        "content": "ගුවන් සංදර්ශණ සහ අධ්‍යාපනික ප්‍රදර්ශන වලින් සමන්විත ශ්‍රී ලංකා ගුවන් හමුදා 66 වන සංවත්සර ප්‍රදර්ශනය සහ සංදර්ශණය - 2017 සිකුරාදා (03) දින රත්මලාන ගුවන් හමුදා කඳවුරේ දී ආරම්භ කරන ලදි. ගුවන් හමුදාපති එයාර් මාර්ෂල් කපිල ජයම්පතිගේ ආරාධනයෙන්  ගරු ජනාධිපතිතුමන් සමඟින් ආරක්ෂක මාණ්ඩලික ප්‍රධානි, යුද හමුදාපති, නාවික හමුදාපති සහ පොලිස්පතිතුමන්  ගුවන් හමුදා ප්‍රදර්ශණය සහ සංදර්ශණයේ දෙවන දින විවෘත කිරිමේ උත්සවය සඳහා සහභාගි වුහ. මෙහිදි, ප්‍රධාන ආරධිත අමුත්තන් ඇතුළු සහභාගි වු ආරාධිතයන් සෑම ප්‍රදර්ශන කුටියකම සංචාරය කල අතර ගුවන් සංදර්ශණ ද නැරඹුහ. මෙම සංදර්ශණය තුළ දී, ගුවන් යානා සංදර්ශණයක්, ගුවන් කරණම් සංදර්ශණ, පැරෂුට් සංදර්ශණය, රෙජිමේන්තු විශේෂ බලකායන් වෙතින් පැවත් වු සංදර්ශණයක්, ගුවන් හමුදා සුනඛ සංදර්ශණයක්, තුර්යවාදන හා සරඹ සංදර්ශණයක්, සංස්කෘතික සහ සංගීතමය අංගයන්  සංවත්සර උත්සව වැඩසටහන තව තවත් වර්ණවත් කරන ලදි."
    },
    {
        "content": "යුද හමුදා සාමාජිකයින් ඇතුලු ප්‍රදේශයේ සිවිල් පවුල් 100 කට අධික ප්‍රමාණයකට පානීය ජලය සැපයීම සඳහා ගල්කුලම හි පිහිටි 62 වන සේනාංක මුලස්ථානයේ ඉදිකළ නව ජල පිරිපහදු යන්ත්‍රාගාරය මෙන්ම ප්‍රධාන පිවිසුම් දොරටුව, වැඩිදියුණු කළ පහසුකම් සහිත ජන අවන්හල සහ නවීකරණය කරන ලද ගෘහස්ථ බැඩ්මින්ටන් ක්‍රිඩාංගණය විවෘත කිරීම සඳුදා (03) දින වන්නි ආරක්ෂක සේනා ආඥාපති මේජර් ජෙනරාල් ජේ.ආර් කුලතුංගගේ ප්‍රධානත්වයෙන් සිදුකරන ලදි. 62 වන සේනාංකයේ සේවයේ නියුතු භට පිරිස් හි අවශ්‍යතාවය වෙනුවෙන් ජනාධිපති ලේකම් කාර්යාලයේ ජනාධිපති කාර්ය සාධන බලකාය වෙතින් දිනකට ලීටර් 10,000 ක් පමණ පිරිසිදු කළ හැකි මෙම විශාල ජල පිරිපහදු යන්ත්‍රය ලබාදෙනු ලැබීය. ඒ අනුව 62 වන සේනාංකයේ භට පිරිස් වෙත අවශ්‍ය ප්‍රමාණය ඉක්මවා පානීය ජලය සැපයෙන බැවින් එම සේනාංකයේ සේනාංකාධිපති මේජර් ජෙනරාල් බි.එච්.එම්.ඒ විජේසිංහගේ අදහසකට අනුව ප්‍රදේශයේ ගම්වැසියන්ගේ ප්‍රයෝජනය සඳහා කඳවුරු පරිශ්‍රයෙන් පිටත ජල කරාමයක් සවිකර ඔවුන් වෙත පානීය ජලය ලබාදීමට ද කටයුතු කරන ලදි. මෙහි ප්‍රධාන ආරාධිත අමුත්තා ලෙස සපැමිණි වන්නි ආරක්ෂක සේනා ආඥාපති මේජර් ජෙනරාල් ජේ.ආර් කුලතුංග සමඟින් 62 වන සේනාංකයේ සේනාංකාධිපති මේජර් ජෙනරාල් බි.එච්.එම්.ඒ විජේසිංහ විසින් ආදාල ව්‍යාපෘතීන් විවෘත කළ අතර, අනතුරුව එම සේනාංක මුලස්ථානයේ නිලධාරීන් සහ සෙසු නිලයින් ද හමුවූහ. තවද ප්‍රධාන ආරාධිත අමුත්තා නව සුබසාධන වෙළඳසැල නිරික්ෂණය කළ අතර, ගම්වැසියන් වෙනුවෙන් ලබාදුන් පානීය ජල පහසුකම් පිළිබඳව ඔවුන් සමඟ කතාබහක ද නිරත විය. 56 වන සේනාංකයේ සේනාංකාධිපති බ්‍රිගේඩියර් ටි.ජේ නානයක්කාර, 621, 622 සහ 623 බලසේනාවන්හි බලසේනාධිපතිවරුන්, ගල්කුලම ප්‍රදේශයේ වැසියන් මෙන්ම 62 වන සේනාංකය යටතේ ස්ථාපිත බලසේනා සහ ඒකකයන්හි නිලධාරීන් සහ සෙසුනිලයින් ද මෙම අවස්ථාව සඳහා එක්ව සිටියහ."
    },
    {
        "content": "මාලි දේශයේ මිනුස්මා හි එක්සත් ජාතින්ගේ සංග්‍රාමික ප්‍රවාහන කණ්ඩායම් රාජකාරීන් සඳහා යෙදවිමට යොජිත භට පිරිස් සඳහා පැවති කේෂ්ත්‍ර පුහුණු අභ්‍යාසය දින 9 ක කාලයක් තුළ කිලෝමිටර් 1000 ක් පමණ දුර ගෙවා හම්බන්තොට සුරියවැව ප්‍රදේශයට ළඟා වූ අතර, ක්ෂේත්‍ර පුහුණු අභ්‍යාසය පසුකථනයකින් අනතුරුව බදාදා (05) දින බුත්තල දී අවසන්වීමට නියමිතය. මෙම කේෂත්‍ර පුහුණු අභ්‍යාසය මාර්තු මස 21 දින කන්කසන්තුරයේ දී නිල වශයෙන් ආරම්භ වු අතර එහි පෙර සුදානම් කටයුතු නිමවිමෙන් පසු අභ්‍යාසය මාර්තු මස 27 දින ආරම්භ විය. පාබල භට පිරිස්, සන්නහා සන්නද්ධ භට පිරිස්, යාන්ත්‍රික පාබල භට පිරිස් සහ අනෙකුත් පාලන කණ්ඩායම් සහිත මෙම සංග්‍රාමික ප්‍රවාහන කණ්ඩායම අද (03) දින සන්ධ්‍යාවේ සුරියවැව වෙත ළඟා විය. මෙම කේෂත්‍ර පුහුණු අභ්‍යාසය 2017 අප්‍රේල් මස 05 වන දින පසුකථනයකින් අනතුරුව බුත්තල දී අවසන්විමට නියමිතය. මෙහිදි අභ්‍යාස සැලැස්මට අනුව නිර්මාණය කරන ලද විවිධ යුද අභ්‍යාස සහ පුහුණුවිම් සිදු කරමින් මෙම සංග්‍රාමික ප්‍රවාහන කණ්ඩායම කන්කසන්තුරේ සිට දකුණු ප්‍රදේශය දක්වා ගමන් කිරීමේ දී නාවල්අඩි, වෙඩිතලතිව්, ඔයාමඩු, මින්නේරිය, පුත්තලම, මාදුරුඔය, බුත්තල යන ප්‍රදේශයන් පසුකරන ලදී. මෙම පුහුණු අභ්‍යාසය මඟින් සංග්‍රාමික ප්‍රවාහන කණ්ඩායම හට යුද හා සැපයුම්, අණදීම සහ නායකත්වය, හදිසි සැලසුම්, සංග්‍රාමික ප්‍රවාහන කණ්ඩායම් හි වගකීම්, හදිසි අවස්ථාවක දි තීරණ ගැනීම්, සංග්‍රාමික ප්‍රවාහන කණ්ඩායම් සරඹ යෙදවිම්, විරෝධතා පාලනය, බෝම්බ නිශ්ක්‍රිය කිරීම, පාලන හා භට කාර්ය සම්පාදන, සන්නිවේදනය සහ අනෙකුත් තාක්ෂණය පවත්වා ගැනීම යන විෂයන් යටතේ එක්සත් ජාතීන්ගේ සාමසාධක මෙහෙයුම් ක්‍රියාපටිපාටියට අදාල විශේෂ පුහුණුවක් මෙන්ම මාලි දේශයේ සංග්‍රාමික ප්‍රවාහන රාජකාරීන් සඳහා ආවේනික භට කාර්ය හා සැලසුම් ක්‍රියාවලිය පිළිබ﻿ඳව ද පුහුණු කරන ලදි."
    },
    {
        "content": "යුද්ධ හමුදාධිපතිතුමන්ගේ උපදෙස් මත ‘මිහිඳු සෙත් මැඳුර’ ආබාධිත රණවිරු නිකේතනයේ අලුත් අවුරුදු උදාව සැමරීම සඳහා උත්සවයක් සංවිධානය කරන ලදි. මෙහිදී පැරණි චාරිත්‍ර වාරිත්‍ර සඳහා මුල්තැනක් දෙමින් ‘මිහිඳු සෙත් මැඳුරේ’ නේවාසිකව ප්‍රතිකාර ලබන ආබාධිත රණවිරුවන්  සහ ඔවුන්ගේ පවුල්වල සාමාජිකයන් සමඟ  2017 සිංහල හා දමිළ අලුත් අවුරුදු උත්සවය සමරන ලදි. ආරාධිත අමුත්තන්, ආබාධිත රණවිරුවන් 60 ක් සහ ඔවුන්ගේ පවුල්වල සාමාජිකයින් සියගණනක් සහභාගී වූ මෙම අවුරුදු උත්සවය ‘සිරස’ රූපවාහිනී නාලිකාව මගින් ද විකාශය කරන ලදි. මිහිඳු සෙත් මැඳුරේ සේනාවිධායක බ්‍රිගේඩියර් රෝලන්ඩ් බෝගොඩවත්ත සහ යුද්ධ හමුදා පුනරුත්ථාපන අධ්‍යක්ෂ බ්‍රිගේඩියර් එස්.කේ. තිරුවානකරුසු විසින් මෙම අවස්ථාව සඳහා ප්‍රධාන ආරාධිත අමුත්තා වශයෙන් සපැමිණි බටහිර ආරක්ෂක සේනා ආඥාපති සහ ශ්‍රී ලංකා ඉංජිනේරු බළකා රෙජිමේන්තු අධිපති මේජර් ජෙනරාල් සුදන්ත රණසිංහ උත්සවය ආරම්භයේ දී පිළිගන්නා ලදී. අනතුරුව ලිප ගිනි මොලවා, කිරි ඉතිරවීමෙන් පසු උත්සවයේ වැඩකටයුතු ආරම්භ විය. මෙහිදී රෝද පුටු ධාවන තරඟය, අන්ධයාට කිරි කැවීම, දෙහි ගෙඩිය හැන්ද මත රැගෙන යාම සහ අලියාට ඇස තැබීම ඇතුළු සම්ප්‍රදායික විනෝද ක්‍රීඩාවන් රැසක්  සංවිධානය කර තිබුණි. මෙහිදී එක් එක් තරඟයන්හි ජයග්‍රාහකයන් සඳහා වටිනා ත්‍යාගයන් ද පිරිනමන ලදී. සිවිල් පරිත්‍යාගශීලින් ද මෙම අවස්ථාව සාර්ථකව සිදුකර ගැනීම සඳහා නන් අයුරින් දායක විය. යුද්ධ හමුදාධිපති ලුතිනන් ජෙනරාල් ක්‍රිෂාන්ත ද සිල්වා විසින් ආබාධිත රණවිරුවන් වෙනුවෙන් සංවිධානය කළ මෙම අවස්ථාව සාර්ථක කරගැනීමට මුදල් ප්‍රතිපාදන ද ලබාදෙන ලදි."
    },
    {
        "content": "බටහිර ආරක්ෂක සේනා මුලස්ථාන භට පිරිස් විසින් මේ වන විට ක්‍රියාත්මක ඩෙංගු මර්ධන වැඩසටහන සවිමත් කිරිමේ අරමුණින් යුතුව ඩෙංගු  මදුරු මර්ධන ක්‍රියාකාරි කමිටු පත්කිරිම සහ දැනුවත් කිරිමේ වැඩමුළුවක් අඟහරුවාදා (11) දින පනාගොඩ යුද්ධ හමුදා ජනපදයේ ශ්‍රී ලංකා සංඥා බලකා ශ්‍රවණාගාරයේ දී පවත්වන ලදි. අනතුරුව සිවිල් බලධාරීන්ගේ ද සහාය ඇතිව ජනපද පරිශ්‍රය තුල පිරිසිදු කිරිමේ වැඩසටහනක් ද ක්‍රියාත්මක කළහ. බටහිර ආරක්ෂක සේනා ආඥාපති මේජර් ජෙනරාල් සුදන්ත රණසිංහගේ උපදෙස් මත ක්‍රියාත්මක කළ මෙම වැඩසටහන සඳහා හෝමාගම සෞඛ්‍ය වෛද්‍ය නිලධාරී, හෝමාගම ප්‍රදේශයේ වෛද්‍ය නිලධාරීන් සහ මහජන සෞඛ්‍ය පරික්ෂක නිලධාරීන් 30 ක් මෙන්ම පනාගොඩ යුද්ධ හමුදා ජනපදයේ ඩෙංගු කමිටුවේ සාමාජිකයින් වන නිලධාරියෙක් සහ සෙසු නිලයින් 20 ක් සහභාගි වූහ. මෙම වැඩසටහනේ දී භට පිරිස් සහ වෛද්‍ය කණ්ඩායම විසින් ඩෙංගු මර්ධන ක්‍රියාවලිය සහ තම සේවා ස්ථානයේ මෙන්ම නිවාසයන්හි සනිපාරක්ෂාව පවත්වාගැනීම පිළිබඳව හමුදා ජනපදයේ සිටින භට පිරිස් සහ සිවිල් සාමාජිකයින් දැනුවත් කරනු ලැබීය. වැඩමුළුවෙන් අනතුරුව පැවති පිරිසිදු කිරිමේ වැඩසටහන සඳහා 325 කට අධික භට පිරිසක් සහභාගි වූහ."
    },
    {
        "content": "මීතොටමුල්ල කසල බැහැරකරන ස්ථානයේ අද (14) පස්වරුවේ සිදුවූ නායයෑමෙන් ඒ අසල පිහිටි නිවාස රැසක් විනාශ වූ අතර, එහිදි පීඩාවට පත් වැසියන් වෙත සහන සැලසීම සඳහා බටහිර ආරක්ෂක සේනා මූලස්ථානය යටතේ ස්ථාපිත 14 වන සේනාංකයේ නිලධාරීන් ද ඇතුලු යුද්ධ හමුදා සාමාජිකයින් කණ්ඩායමක් එම ස්ථානය වෙත පැමිණෙන ලදි. මෙම ආපදා තත්වය පිළිබඳ දැනගත් වහාම යුද්ධ හමුදාධිපති ලුතිනන් ජෙනරාල් ක්‍රිෂාන්ත ද සිල්වා එම ස්ථානය වෙත පැමිණ, විපතට පත්වූවන් වෙත කඩිනමින් සහන සලසන ලෙස බටහිර ආරක්ෂක සේනා ආඥාපති මේජර් ජෙනරාල් සුදන්ත රණසිංහ වෙත උපදෙස් ලබාදුන් අතරම, පුද්ගලිකවම භට පිරිස් අමතමින් ද අවශ්‍ය තවත් උපදෙස් ලබාදෙනු ලැබීය. ශ්‍රී ලංකා පාබල හමුදාවේ, කමාන්ඩෝ රෙජිමේන්තුවේ, ගැමුණු හේවා බලකායේ සහ විජයබාහු පාබල රෙජිමේන්තුවේ භට පිරිස් මේ වනවිට මෙම සහන කටයුතුවල නිරතව සිටින අතර, එම ස්ථානයේ හටගෙන ඇති සුළු ගිනිගැනීම් තත්වය පාලනය කිරීම සඳහා ගුවන් හමුදාවේ හෙලිකොප්ටර් යානයක සහාය ද ලබා දී ඇත. ජනාධිපතිතුමාගේ මඟපෙන්වීම මත මේ වනවිට සිය ගණනක් වූ ත්‍රිවිධ හමුදා, පොලිස් සහ විශේෂ කාර්ය බලකා භට පිරිස් ආපදා කළමනාකරණ මධ්‍යස්ථාන ශ්‍රම බලකාය සමඟ සම්බන්ධීකරණයෙන් යුතුව සහන කටයුතුවල නිරතව සිටියි. ත්‍රිවිධ හමුදා, පොලිස් සහ විශේෂ කාර්ය බලකා ජ්‍යෙෂ්ඨ නිලධාරීන් ද 14 වන සේනාංකයේ සේනාංකාධිපති මේජර් ජෙනරාල් රැල්ෆ් නුගේරා ද මෙම ආපදා ස්ථානය වෙත පැමිණෙන ලදි."
    },
    {
        "content": "මොණරාගල දිස්ත්‍රික්කයේ ග්‍රාමීය පාසල්වල අධ්‍යාපනය ලබන අඩුආදයම්ලාභී පවුල්වල සිසුන් 318 දෙනෙකු සඳහා පාසල් උපකරණ, පාවහන් සහ ක්‍රීඩා උපකරණ පරිත්‍යාග කිරිමේ වැඩසටහනක් කැපිටල් සිටි රොටරි සමාජයේ අනුග්‍රහය ඇතිව හම්බන්තොට පිහිටි 12 වන සේනාංකය යටතේ ස්ථාපිත 121 බලසේනාවේ සම්බන්ධිකරණයෙන් පවත්වන ලදි. 9 වන ශ්‍රී ලංකා සිංහ රෙජිමේන්තුවේ සහ 18 වන ගැමුණු හේවා බලකායේ භට පිරිස් පරිත්‍යාගශීලින් සමඟ පුර්ණ සහයෝගය ඇතිව සිදු කළ මෙම වැඩසටහන, යුදගනාව රජමහා විහාර පරිශ්‍රයේ දීත්, මොණරාගල ඔක්කම්පිටිය විජයබාහු මහා විද්‍යාල පරිශ්‍රයේ දීත් ක්‍රියාත්මක කරනු ලැබීය. මෙම අවස්ථාව සඳහා අදාල පාසල්වල විදුහල්පතිවරුන්, ගුරුවරුන්, දෙමාපියන් සහ යුද හමුදා ජ්‍යෙෂ්ඨ නිලධාරීන් ද එක්ව සිටියහ."
    },
    {
        "content": "ත්‍රිවිධ හමුදාව, පොලිසිය සහ සිවිල් ආරක්ෂක දෙපාර්තමේන්තු රණවිරුවන් කළ කැපවිම් සිහිකරනු වස් ‘ජාතික රණවිරු මාසය - 2017’ ප‍්‍රකාශයට පත් කරමින් එහි පළමු සමරු කොඩිය රණවිරු සේවා අධිකාරියේ සභාපතිනි අනෝමා ෆොන්සේකා මහත්මිය විසින් අතිගරු ජනාධිපති මෛත්‍රීපාල සිරිසේන මැතිතුමා වෙත පැළඳවීම 04 වන දින පෙරවරුවේ ජනාධිපති කාර්යාලයේ දී සිදු කෙරිනි. ජාතික රණවිරු සැමරුම් මාසයට සමගාමිව රණවිරු සේවා අධිකාරිය විසින් මැයි මස 5 සිට 18 දක්වා පලාත් මට්ටමින් සැමරුම් උත්සව මාලාවන් සංවිධානය කරනු ලබන අතර, මෙම සමරු උත්සව මාලාවේ ප්‍රධාන වැඩසටහන 2017 මැයි 19 වන දින ත්‍රිවිධ හමුදා ප්‍රධානින්ගේ සහ සම්භාවනීය අමුත්තන්ගේ ප්‍රධානත්වයෙන් පාර්ලිමේන්තු ක්‍රීඩාංගණයේ පිහිටි රණවිරු ස්මාරකය අභියස දී පැවැත්විමට නියමිතය. එහිදි දශක තුනකට අධික කාලයක් මෙරට පැවති ත‍්‍රස්තවාදය හේතුවෙන් ජීවිත පූජා කළ රණවිරුවන් සිහිකරමින් එම ස්මාරකය වෙත පුෂ්පෝපහාර දැක්විම ද සිදු කිරිමට නියමිතව ඇත. බ්‍රහස්පතින්දා (04) දින ජනාධිපති ලේකම් කාර්යාලයේ පැවති මෙම උත්සවයේ දී  පළාත් ආණ්ඩුකාරවරුන් විසින් පසුගිය වසරේ කොඩි අලෙවියෙන් ලද ආදායම ජනාධිපතිතුමා වෙත භාරදුන් අතර, ජනාධිපතිතුමා විසින් 2017 වසර සඳහා වූ කොඩි ආණ්ඩුකාරවරුන් වෙත සංකේතාත්මකව භාරදීම එහිදි සිදු කළහ. ආණ්ඩුකාරවරුන්, ගරු ආරක්ෂක රාජ්‍ය අමාත්‍ය රුවන් විජේවර්ධන මහතා, ආරක්ෂක  ලේකම් ඉංජිනේරු කරුණාසේන හෙට්ටිආරච්චි මහතා, ආරක්ෂක රාජ්‍ය අමාත්‍යාංශයේ ලේකම් ඒ.පී.ජි. කිත්සිරි මහතා, ආරක්ෂක මාණ්ඩලික ප‍්‍රධානී, නාවික හමුදාපති, යුද්ධ හමුදා මාණ්ඩලික ප්‍රධානි, ශ්‍රී ලංකා ගුවන් හමුදාවේ ජ්‍යෙෂ්ඨ නිලධාරීන්, පොලිස් නිලධාරීන් සහ සිවිල් ආරක්ෂක දෙපාර්තමේන්තුවේ නිලධාරීන් ද මෙම අවස්ථාවට එක්ව සිටියහ. (ඡායාරූප : ජනාධිපති මාධ්‍ය ඒකකය)"
    },
    {
        "content": "ශ්‍රී ලංකා යුද්ධ හමුදාවේ සියලුම නිළයින් සහ සිවිල් කාර්ය මණ්ඩලය වෙනුවෙන් යුද්ධ හමුදාධිපති ලුතිනන් ජෙනරාල් ක්‍රිෂාන්ත ද සිල්වා, සියලුම ලෝකවාසීන් වෙත සාමයෙන් පිරි සුභ වෙසක් මංගල්‍යයක් ප්‍රාර්ථනා කරයි !"
    },
    {
        "content": "නුගේගොඩ ශ්‍රී ධම්මාරාම විහාරයේ සමාජ සේවා පදනමේ දායකත්වයෙන් කිළිනොච්චි ආරක්ෂක සේනා මූලස්ථානයෙහි  62 වන සේනාංකයෙහි භට පිරිස්හි ශ්‍රම දායකත්වයෙන් මෙහෙරතැන්න ප්‍රදේශයේ අඩු ආදායම්ලාභී පවුල් දෙක්ක සඳහා  නව නිවාස ඉදි කර  දී ඇත. එම දිලිදු පවුල් දෙක මුහුණ දී සිටින තත්වය තේරුම්ගත් 62 වන සේනාංකයෙහි සේනාංකාධිපති මේජර් ජෙනරාල් බී.එච්.එම්.ඒ විජේසිංහ එම නව නිවාස දෙකක ඉදි කිරීමේ සම්බන්ධීකරණ  කටයුත්ත භාර ගනු ලැබීය. සෙනසුරාදා (3) වෙහෙරෙතැන්න ප්‍රදේශයේ පැවති චාම් උත්සවයක දී  පරිත්‍යාගශීලීන්, සේනාංකාධිපති, නිලධාරීන් සහ සෙසුනිලයින්ගේ සහභාගීත්වයෙන් ප්‍රතිලාභලාභීන් දෙපිරිස වෙත එම නව නිවාසයන් හි යතුරු භාර දීම සිදු කරනු ලැබීය. ග්‍රාමසේවා නිලධාරීන් සහ අනෙකුත් අධිකාරියන්හි උපදෙස් අනුව පස් දෙනෙකුගෙන් සමන්විත පවුලක් සඳහා රුපියල් මිලියන 1 ක් පමණ වැය කර  මෙම නව නිවස  ඉදිකර ඇත. 62 වන සේනාංකයෙහි 623 බලසේනාව යටතේ සථාපිත 26 වන ශ්‍රී ලංකා සිංහ රෙජිමේන්තු සහ 11 වන ගැමුණු හේවා රෙජිමේන්තු නිලධාරීන් සහ සෙසුනිලයින් විසින් මෙම ව්‍යාපෘතියෙහි සම්බන්ධීකරණ කටයුතු සිදුකරනු ලැබීය. එම අවස්ථාව සඳහා  පූජ්‍ය බෝගම්බර  රතනජෝති හිමි, පූජ්‍ය බෝගම්බර ආරියරත්න හිමි, පූජ්‍ය බෝගම්බර මෛත්‍රීරත්න හිමි, වැලිමඩ චන්ද්‍රා විමලරත්න හිමි, 62 වන සේනාංකයෙහි සේනාංකාධිපති මේජර් ජෙනරාල්  බී.එච්.එම්.ඒ විජේසිංහ, නුගේගොඩ ශ්‍රී ධම්මාරාම විහාරයේ සමාජ සේවා පදනමේ අජිත් මහේන්ද්‍ර මහතා සහ සාමාජිකයින්, වෙහෙරතැන්න ගම්මානයේ ප්‍රජාව, බලසේනා සහ බලඇණියන්හි නිලධාරීන් සහ සෙසු නිලයින් රැසක් සහභාගි වූහ."
    },
    {
        "content": "යාපනය ආරක්ෂක සේනා මූලස්ථානයෙහි 55 වන සේනාංකය යටතේ ස්ථාපිත 553 බලසේනාවේ භට පිරිස් විසින්  මුරුතන්කෙර්නි ප්‍රදේශයේ අඩු ආදායම්ලාභී පවුල්වල දමිල පාසල් ළමුන් 223 දෙනෙකු සඳහා පාසල් උපකරණ බෙදාදීමේ  චාම් උත්සවයක් පලාලි තල්ලඩි රෝමානු කතෝලික දමිල මිශ්‍ර විද්‍යාලයේ දී පවත්වනු ලැබීය. මෙහිදී විශ්‍රාමික යුද හමුදා නිලධාරියෙකු වන මේජර් අරුණ පෙරේරා සහ  ඔහුගේ මිතුරන් ඇතුළු කණ්ඩායමක් විසින් රුපියල් ලක්ෂ ගණනක් වටිනා අභ්‍යාස පොත් තොගයක්, පෑන් සහ අනෙකුත් පාසල් උපකරණ තෙවන පාසල් වාර අවසාන දිනයේ සිකුරාදා (2) දින  ප්‍රදානය කරනු ලැබීය. එමෙන්ම ගම්පහ දිස්ත්‍රික් වෛද්‍ය නිලධාරීන් කණ්ඩායමක් විසින් එම පාසල් සිසුන් සහ ප්‍රදේශයේ සිවිල් වැසියන් සියයකට අධික පිරිසක් සඳහා වෛද්‍ය සායනයක් ද පවත්වනු ලැබීය. එම වෛද්‍ය සායනයෙන්  හදුනා ගන්නා ලද විවිධ රෝගීන් ඒ ඒ ප්‍රදේශයන් හි රෝහල් වෙත ද මෙහිදී අනියුක්ත කරනු ලැබීය. මෙම අවස්ථාවෙහි ප්‍රධාන ආරාදිත අමුත්තා ලෙස 55 වන සේනාංකයෙහි සේනාංකාධිපති මේජර් ජෙනරාල්  නිරිමාල් ධර්මරත්න සහභාගි විය. එම අවස්ථාව සඳහා බෞද්ධ, හින්දු සහ  කතෝලික පූජ්‍ය පක්ෂය,  553 බලසේනාවේ බලසේනාධිපති  බ්‍රිගේඩියර් ධම්මික ජයසුන්දර, යාපනය ආරක්ෂක සේනා මූලස්ථාන  සිවිල් සම්බන්ධීකරන නිලධාරී ලුතිතන් කර්නල් හරිශ්චන්ද්‍ර මායාසිංහ,  10 වන විජයබාහු පාබල රෙජිමේන්තුවේ අණදෙන නිලධාරී ලුතිතන් කර්නල් උපුල් හතුරුසිංහ, මුරුතන්කර්නි ප්‍රාදේශීය සභා ලේකම් කේ. කනගේෂ්වරම් මහතා,  මුරුතන්කර්නි කලාප අධ්‍යාපන අධ්‍යක්ෂක එස් නන්ද කුමාර් මහතා,  තල්ලඩි රෝමානු කතෝලික  දමිල මිශ්‍ර විද්‍යාලයේ  විදුහල්පති  එස් බාලචන්ද්‍රන් මහතා, ගුරුභවතුන්, පාසල් සිසුන්, යුද හමුදා සාමාජිකයින් සහ සිවිල් වැසියන් රැසක් එක් වූහ."
    },
    {
        "content": "විශේෂ පාබල මෙහෙයුම් පාඨමාලා අංක 58 හැදෑරු තවත් කණ්ඩායමක් පසුගිය සිකුරාදා (30) දින මාදුරුඔය යුද හමුදා පුහුණු පාසලේ දී විසිරයන ලදි. මෙහි ප්‍රධාන ආරාධිත අමුත්තා ලෙස මාදුරුඔය යුද හමුදා පුහුණු පාසලේ සේනාවිධායක බ්‍රිගේඩියර් අතුල කොඩිප්පිලි සහභාගි වූ අතර, උත්සවය ඇමතු හෙතෙම විශේෂ පාබල මෙහෙයුම් පාඨමාලාවේ වැදගත්කම අවධාරණය කරන ලදි. මෙය යුද හමුදා මුලස්ථාන පාබල අධ්‍යක්ෂ මණ්ඩලයේ මඟපෙන්විම යටතේ නිත්‍ය පාබල රෙජිමේන්තු සඳහා වූ විශේෂිත පුහුණු පාඨමාලාවක් වේ. මාස හයක් පුරා පැවති මෙම පාඨමාලාව සඳහා නිලධාරීන් 10 ක් සහ සෙසු නිලයින් 181 ක් සහභාගි වූහ. මාදුරුඔය යුද හමුදා පුහුණු පාසලේ සේනාවිධායක බ්‍රිගේඩියර් අතුල කොඩිප්පිලි, අණදෙන නිලධාරීවරුන් සහ ප්‍රධාන උපදේශක විසින් පාඨමාලාලාභීන් වෙත පාඨමාලාව සඳහා වූ ලාංඡන පැළඳවිම ද මෙහිදි සිදුකරනු ලැබීය."
    },
    {
        "content": "ශ්‍රී ලංකාවේ පිහිටි ඉන්දීය මහකොමසාරිස් කාර්යාලයේ ආරක්ෂක උපදේශක සහ මහජන චින සමුහාණ්ඩුවේ ආරක්ෂක උපදේශක අද (30) දින පස්වරුවේ යුද හමුදා මුලස්ථානයේ දී වෙන්වෙන් වශයෙන් යුද හමුදාපති ලුතිතන් ජෙනරාල් ක්‍රිෂාන්ත ද සිල්වා හමුවිය. ශ්‍රී ලංකාවේ තම තෙවසරක රාජ්‍යතාන්ත්‍රික රාජකාරි නිමාවෙන් පසු නික්මයන ඉන්දීය මහකොමසාරිස් කාර්යාලයේ ආරක්ෂක උපදේශක කපිතාන් ප්‍රකාශ් ගෝපාලන් ප්‍රථමයෙන් යුද හමුදාපතිතුමා හමුවිය. එහිදි කපිතාන් ගෝපාලන් ශ්‍රී ලංකාව තුල රාජකාරි කිරීමේ දී සිදු වූ මතකයන් සිහිපත් කළ අතර, විශේෂයෙන් යුද හමුදාපතිතුමා සහ ජ්‍යෙෂ්ඨ නිලධාරීන් ලබාදුන් සහයෝගය ද අගය කරනු ලැබිය. එමෙන්ම, මහජන චින සමුහාණ්ඩුවේ ආරක්ෂක උපදේශක ද සිය අනුප්‍රාප්තික නිලධාරී සමඟින් අද (30) පස්වරුවේ යුද හමුදාපතිතුමා හමුවන ලදි. මෙම සමුගැනීමේ අවස්ථාවේ දී කොළඹ පිහිටි මහජන චින සමුහාණ්ඩු තානාපති කාර්යාලයේ ජ්‍යෙෂ්ඨ කර්නල් ලී චෙන්ග්ලින් සහ යුද හමුදාපති ලුතිතන් ජෙනරාල් ක්‍රිෂාන්ත ද සිල්වා අතර සුහඳ පිළිසදරක් ද විය. මෙම සුහද හමුවිම් අවසානයේ දී නික්මයන ආරක්ෂක උපදේශකයින් සහ යුද හමුදාපතිතුමා අතර සමරු තිළිණ හුවමාරුවක් ද සිදුකෙරිනි."
    },
    {
        "content": "යුද හමුදා ක්‍රිස්තියානි සංගමය මගින් නත්තල් උත්සවය නිමිත්තෙන් වාර්ෂිකව සංවිධානය කරන නත්තල් කැරොල් ගී ප්‍රසංගය (21) සන්ධ්‍යාවේ නෙළුම්පොකුණ රඟහලේ දී සම්භාවනීය අමුත්තන් රැසක් ඉදිරියේ පවත්වනු ලැබීය. එම අවස්ථාවෙහි ප්‍රධාන ආරාධිත අමුත්තා ලෙස ආරක්ෂක අමාත්‍යාංශයේ ලේකම් ඉංජිනේරු කරුණාසේන හෙට්ටිආරච්චි මහතා සහභාගිවු අතර, මෙම විශේෂ අවස්ථාව ඉංග්‍රීසි සහ සිංහල භාෂාවන් ද්විත්වයෙන්ම පවත්වන ලදී. යුද හමුදාපති ක්‍රිශාන්ත ද සිල්වා විසින් නෙළුම්පොකුණ ශ්‍රවනාගාර පිවිසුම් දොරටුව අභියස දී ප්‍රධාන ආරාධිත අමුත්තා පිළිගන්නා ලදී. යුද හමුදා ක්‍රිස්තියානි සංගමයේ පැවිදි අනුශාසක බෙනඩික් ජෝෂප් පියතුමන් සමගින්  යුද හමුදා බැති ගී කණ්ඩායම හා තවත් බැති ගී කණ්ඩායම් කිහිපයක්  කැරොල් ගීතිකා ඉදිරිපත් කරන ලදී. කොළඹ සහායක රදගුරු මැක්ස්වෙල් සිල්වා හිමිපාණන් විසින් නත්තලෙහි සැබෑ අරුත රැගත් නත්තල් දින පණිවිඩය සභාවට ඉදිරිපත් කරනු ලැබීය. යුද හමුදා බැති ගී  කණ්ඩායම සමගින් ප්‍රවිණ ගායකයින්ගේ හඩින් ‘Silent Night’, ‘O Holy Night’, & ‘Feliz Navidad’ යන වඩාත් කීර්තිමත් ගායනා ඉදිරිපත් කළ අතර, ඒවා ඉතා ප්‍රසංශාවට සහ අගය කිරීමට ලක් විය. මෙහිදී, යහපත් එඩේරාගේ කන්‍යාරාමයේ  කැරොල් කණ්ඩායම, ශාන්ත බෙනඩික්ට් විද්‍යාලයේ කැරොල් කණ්ඩායම, ශාන්ත බ්‍රිජට් කන්‍යාරාමයේ කැරොල් කණ්ඩායම සමගින් යුද හමුදා සාමාජිකයින් එක්ව කළ  ගායනා මගින් ද එම අවස්ථාව ඉතා වර්ණවත් විය. ඉන්ද්‍රානි පෙරේරා, කොරීන් අල්මේදා, අනිල් භාරතී, මැක්සිමෙල් සිල්වා, රූකාන්ත ගුණතිලක වැනි ජනප්‍රිය ගායක ගායිකාවන් සහ තවත් ප්‍රධාන පෙලේ ගායක ගායිකාවන් කිහිපදෙනෙකු ගායානාවන් ඉදිරිපත් කල අතර, යුද හමුදා බැති ගී කණ්ඩායමේ ප්‍රවීණයන් ද මෙම අවස්ථාවට වාදන රිද්මයන් ද එක් කලහ. මෙම අවස්ථාව සඳහා ආරක්ෂක ලේකම්තුමාගේ භාර්යාව වන කරුණාසේන හෙට්ටිආරච්චි මහත්මිය ද සහභාගි විය.  හිටපු හමුදාපතිවරුන්, විශ්‍රාමික ජ්‍යෙෂ්ඨ හමුදා නිලධාරීන්, ප්‍රධාන මාණ්ඩලික නිලධාරීන්, යුද හමුදා ජ්‍යෙෂ්ඨ නිලධාරීන්, නිලධාරීන්, සෙසු නිලයින් සහ ඔවුන්ගේ කාලාත්‍රයින් ද මෙම අවස්ථාවට එක් වූහ."
    },
    {
        "content": "අඹේපුස්ස ශ්‍රී ලංකා සිංහ රෙජිමේන්තු මූලස්ථානයේදී එම රෙජිමේන්තුවට අයත් මියගිය වීරෝදාර රණවිරුවන් සිහිකිරීමේ වර්ණවත් උත්සවයක් සෙනසුරාදා (24) දින පවත්වන ලදි. යුද්ධ හමුදාධිපති ලුතිතන් ජෙනරාල් ක්‍රිෂාන්ත ද සිල්වාගේ ආරාධනයකට අනුව ෆීල්ඩ් මාර්ෂල් සරත් ෆොන්සේකා මෙම අවස්ථාවට සපැමිණි අතර, මියගිය රණවිරුවන්ගේ සිය ගණනක් වූ ලඟම ඥාතීන් තමන්ගේ ආදරණීයයන් හට ගෞරව දැක්වීම සඳහා මෙම සැමරුම් උත්සවයට එක්ව සිටියහ. ප්‍රධාන ආරාධිත අමුත්තා වශයෙන් සපැමිණි ෆීල්ඩ් මාර්ෂල් සරත් ෆොන්සේකා සිංහ රෙජිමේන්තු රෙජිමේන්තු අධිපති මේජර් ජෙනරාල් බොනිෆස් පෙරේරා විසින් පිළිගත් අතර, අනතුරුව එම රෙජිමේන්තු භටපිරිස් විසින් සම්මාන ආචාර පෙළපාලියක් ද පිරිනමන ලදි. ධජ එසවීමේ අවස්ථාවට පසුව ඔහු වැඩසටහනේ ඉතිරි අදියරයන් සඳහා සහභාගී විය. අනතුරුව, රැස්ව සිටි මියගිය රණවිරුවන්ගේ බිරින්දෑවරුන්, දූ දරුවන්, ළඟම ඥාතීන්, රණක්‍ෂිතයට පත් රණවිරුවන්, සේවයේ යෙදී සිටින නිලධාරීන්, සෙසුනිළයින් සහ ආරාධිතයින් ඇමතීම සඳහා ෆීල්ඩ් මාර්ෂල් සරත් ෆොන්සේකා හට ආරාධනා කරන ලදි. මෙහිදී එතුමා විසින් තමන් සේවය ලබාදුන් ශ්‍රී ලංකා සිංහ රෙජිමේන්තුව විසින් සිදුකරන ලද කැපකිරීම් සිහිගන්වමින් තම දේශණය සිදුකරන ලදි. මෙහිදී ප්‍රධාන උත්සවය ආරම්භ කරමින් ශ්‍රී ලංකා සිංහ රෙජිමේන්තු රණවිරු ස්මාරකය අභිමුඛයේ පිහිටි සදාකාලික පහන සංකේතාත්මකව දැල්වීම සිදුකළ අතර, ඉන් අනතුරුව ප්‍රධාන ආරාධිත අමුත්තා විසින් මියගිය රණවිරුවන් සිහිගන්වමින් පුෂ්පෝපහාර දක්වනු ලැබීය. එමෙන්ම, රෙජිමේන්තු අධිපති මේජර් ජෙනරාල් බොනිෆස් පෙරේරා, ආරාධිතයින් සහ ළඟම ඥාතීන් මියගිය රණවිරුවන් සිහිකරමින් එම ස්මාරකය වෙත පුෂ්පෝපහාර දක්වන ලදි. එමෙන්ම, එම අවස්ථාවේදී මියගිය රණවිරුවන්ගේ ළඟම ඥාතීන් එක් පෙළකට එක්වී දිග හරින ලද සිංහ රෙජිමේන්තු ධජයන් තිරස් අතට තබමින් මළවුන් සිහිකිරීම සඳහා සිදුකරනු ලබන වාදනය මධ්‍යයේ තම මියගිය ඥාතීන් හට ගෞරව පුදන ලදි. මෙම අවස්ථාව රැස්ව සිටි පිරිසගේ දෙනෙතට කඳුළු ද එක් කළහ. මෙම උත්සවයේ මීළඟ අදියරේදී සිංහ රෙජිමේන්තු කෞතුකාගාරය තුලදී රණක්‍ෂිතයට පත් එම රෙජිමේන්තු සෙබළුන් හට ත්‍යාග පාර්සල් බෙදාදීම ප්‍රධාන ආරාධිත අමුත්තා අතින් සිදුකෙරිණි. මෙහිදී ආබාධිත රණවිරුවන් වෙත රෝද පුටු 07 ක්, අත්වාරු 07 ක් සහ කෘතිම පාදයක් පරිත්‍යාග කෙරිණ. එදින සන්ධ්‍යාවේ ක්‍රිස්තියානි, හින්දු සහ මුස්ලිම් ආගමික වතාවත් වරකාපොල හා කීනදෙණිය ප්‍රදේශයන්හි පිහිටි එම ආගමික ස්ථානවල සිදුකරන ලදි. මේ සඳහා සිංහ රෙජිමේන්තු පවුල්වලට අයත් සාමාජිකයින් ද එක්වූහ. එදින අවසන් භාගයේදී සර්ව රාත්‍රික පිරිත් සජ්ඡායනාවක් සිදුකළ අතර, ඒ සඳහා භික්ෂූන් වහන්සේලා ඉතා වර්ණවත් පෙරහැරකින් වැඩම කරවන ලදි. පසුදින (25) උදෑසන භික්ෂූන් වහන්සේලා වෙනුවෙන් පවත්වනු ලබන දානමය පිංකමට අනතුරුව මෙම උත්සවයේ වැඩකටයුතු අවසන්වීමට නියමිතය. මෙම අවස්ථාව සඳහා ජ්‍යෙෂ්ඨ නිළධාරීන් හා ආරාධිතයින් ද එක්ව සිටියහ."
    }
]