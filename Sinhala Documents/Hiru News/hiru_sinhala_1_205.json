[
    {
        "content": "වේයන්ගොඩ, දඹුවත්ත ප්‍රදේශයේ කැලෑ බද පෙදෙසක පවත්වාගෙන ගිය නීති විරෝධී මත්පැන් ස්කාගාරයක් ගෝනහේන පොලිස් විශේෂ කාර්ය බලකාය ඊයේ  පස්වරුවේ වටලනු ලැබුවා. වැටලීම අතරතුර එක් සැකකරුවෙකු අත්අඩංගුවට ගැනුණු අතර ගෝඩා ලීටර් 36ක් සහ නීති විරෝධී මත්පැන් ලීටර් 05ක් පොලිස් විශේෂ කාර්යබලකා භාරයට ගෙන තිබෙනවා. අත්අඩංගුවට ගැනුණු සැකකරු වේයන්ගොඩ පොලිසියට භාරදීමෙන් අනතුරුව ඇප මත මුදාහැර ඇති බවයි අප වාර්තාකරු පැවසුවේ."
    },
    {
        "content": "අනුරාධපුර - ඉපලෝගම සේනපුර ප්‍රදේශයේදී ඉඩම් ආරවුලක් මුල්කරගනිමින් බාල සොහොයුරා විසින් සිදුකළ පහරදීමකින් වැඩිමහල් සොහොයුරා මියගොස් තිබෙනවා. පොලිසිය සඳහන් කළේ මියගිය පුද්ගලයා 45 හැවිරිදි දෙදරු පියෙකු බවයි. සිද්ධියට සම්බන්ධ බාල සොහොයුරා යුද හමුදා සෙබළෙක්."
    },
    {
        "content": "නිරෝධායන මධ්‍යස්ථාන ලෙස කිසිදු පාසලක් යොදා නොගන්නා බව යුද හමුදාපති ලුතිනන් ජෙනරාල් ශවේන්ද්‍ර සිල්වා අවධාරණය කළා.  එහෙත් සේවයට වාර්තා කරන ලෙස දැනුම් දී තිබෙන ත්‍රිවිධ හමුදා සාමාජිකයින් පැමිණි පසු නියමිත ශාරීරික දුරස්ථභාවය පවත්වා ගැනිමට කඳවුරු තුළ ඉඩ පහසුකම් මදි වුවහොත් ඒ සඳහා එම කඳවුරු අසල ඇති පාසල් භාවිතා කිරීමට ඉඩ ලබාදෙන මෙන් අධ්‍යාපන අමාත්‍යාංශයෙන් ඉල්ලීමක් කර ඇති බවයි ඔහු කියා සිටියේ.  සියලුම හමුදා සාමාජිකයින් කඳවුරු තුළම රඳවාගැනීමට හැකි උපරිම පියවර ගන්නා බවද යුද හමුදාපතිවරයා සඳහන් කළා.  ආරක්ෂක අංශ සඳහා කොළඹ දිස්ත්‍රික්කයේ පාසල් කිහිපයක් ලබාදී ඇති බව අධ්‍යාපන අමාත්‍යාංශයේ ලේකම් එන්.එච්.එම්. චිත්‍රානන්ද ප්‍රකාශ කර තිබුණා. ලබාදුන් පාසල් වලට රාජකීය විද්‍යාලය, තර්ස්ටන් විද්‍යාලය, ඩී.එස්. සේනානායක විද්‍යාලය, කොටහේන මහා විද්‍යාලය, බත්තරමුල්ල සුභූති විද්‍යාලය ඇතුලත් බවයි ඔහු කියා සිටියේ. මෙම සිද්ධිය සම්බන්ධයෙන් හිරු ප්‍රවෘත්ති අංශය කළ විමසීමකදී යුද හමුදාපති ලුතිනන් ජෙනරාල් ශවේන්ද්‍ර සිල්වා කියා සිටියේ ආසාදිත බවට සැකසහිත හෝ නිරෝධායනයට යොමු කළ ආරක්ෂක අංශ සාමාජිකයන් කිසිවිටකත් පාසල් වෙත යොමු නොකරන බවයි."
    },
    {
        "content": "සෞදි අරාබියේ ජෙඩාර් නුවර බහාලුම් සේවා සපයන ආයතනටන සේවය කරන ශ්‍රී ලාංකිකයින් තිදෙනෙකුට කොවිඩ් 19 වෛරසය ආසාදනය වී ඇති බවට එම ආයතනයේ සේවය කරන තවත් ශ්‍රී ලාංකිකයින් තිදෙනෙක් හිරු ප්‍රවෘත්ති වෙත සඳහන් කළා.  එම ආයතනයේ කොවිඩි 19 ආසාදනය වූ බවට සැකපිට රෝහල් ගතව සිටින ශ්‍රී ලාංකිකයෙක් හිරු ප්‍රවෘත්ති වෙත ඔහුගේ අදහස් දැක්වූවා."
    },
    {
        "content": "වර්ෂාවත් සමග කළු ගගේ ලවණතාව අඩු වී ඇති බැවින් ජල සම්පාදන මණ්ඩලයෙන් බෙදා හැරෙන නල ජලය පානය කිරීමට සුදුසු බව එහි ක්‍රියාත්මක සහ නඩත්තු අංශයේ කළුතර ප්‍රාදේශීය කළමනාකරු මහේෂ් මුණසිංහ ප්‍රකාශ කළා.  ජනවාරි මාසයේ සිට අප්‍රේල් 20 දක්වා කාලය තුළ පමණක් දෛනිකව ජලය ලීටර් ලක්ෂ 5 බැගින් බේරුවල, දොඩංගොඩ, පොතුපිටිය ඇතුළු ප්‍රදේශ රැසකට බෙදා හැර ඇති බවයි ඔහු කියා සිටියේ."
    },
    {
        "content": "බේකරි කර්මාන්තයේ නිරතවූවන් සහ එහි සේවකයන්  අසරණ තත්වයකට මුහුණ දෙමින් සිටින බව සමස්ත ලංකා බේකරි හිමියන්ගේ සංගමයේ සභාපති එන් කේ ජයවර්ධන පවසනවා.  ඔහු පෙන්වා දෙන්නේ පවතින තත්වය මත දිවයිනේ ඇති බේකරි 7000කින් පමණ මේවන විට ක්‍රියාත්මක වන්නේ  බේකරි 2000ක පමණ සංඛ්‍යාවක් බවයි.  මේ හේතුවෙන් බේකරි සේවකයන්ට රජය කිසියම් සහනයක් ලබාදිය යුතු බව ද එන් කේ ජයවර්ධන ප්‍රකාශ කළා."
    },
    {
        "content": "ත්‍රී රෝද රථයක ගමන් කළ හැක්කේ මගීන් දෙදෙනෙකුට පමණක් බව සෞඛ්‍ය සේවා අධ්‍යක්ෂ ජෙනරාල් විශේෂඥ වෛද්‍ය අනිල් ජාසිංහ පවසනවා. කොවිඩ් 19 පැතිරීම වැළැක්වීමේ ජාතික ක්‍රියාන්විත මධ්‍යස්ථානයේ පැවති මාධ්‍ය හමුවට එක්වෙමිනුයි ඔහු මෙම අදහස් පළකළේ. "
    },
    {
        "content": "වත්මන් රජය බඳවා ගනු ලබූ උපාධිදාරීන් සියලු දෙනාට රුපියල් 20000ක දීමනාව කඩිනමින් ගෙවා අවසන් කලයුතු බව කැබිනට් මණ්ඩලය අද තීරණය කර තිබෙනවා. ජනාධිපති  ගෝඨාභය රාජපක්ෂගේ ප්‍රධානත්වයෙන් ජනාධිපති ලේකම් කාර්යාලයේ දී අද පෙරවරුවේ අමාත්‍ය මණ්ඩලය රැස්වුණා.  අද පෙරවරුවේ ජනාධිපතිවරයා විසින් මෙම තීරණය අමත්‍යය මණ්ඩලයට ඉදිරිපත්කර ඇත්තේ. රජය බඳවාගනු ලැබු උපාධිදාරීන් අතරින්  කොටසකට පමණක් මෙම 20000 ක දීමනාව හිමිවන බවට පසුගිය දිනවල් තොරතුරු වාර්තා වුනා. පත්වීම් ලිපි ලැබී ප්‍රාදේශීය ලේකම් කාර්යාල වෙත වාර්ථා කර ඇති සියලු  දෙනා වෙත 20000 දිමනාව නිසි පරිදි ගෙවියතු බවටයි ජනාධිපතිවරයා උපදෙස් ලබාදී ඇත්තේ. මිට අමතරව කොරෝනා වෛරසය හේතුවෙන් පීඩාවට පත්ව සිටින සියලු කලාකරුවන් වෙත ඉතා කඩිනමින් සහණ ණය මුදලක් ලබදීම කෙරෙහි ද කැබිනට්  මණ්ඩලයේ අවදානය යොමුවී ඇති බවයි වාර්තා වන්නේ."
    },
    {
        "content": "ජූනි 2 වනදාට පෙර නව පාර්ලිමේන්තුව රැස් කිරීමට නොහැකි නම් පාර්ලිමේන්තුව විසුරුවා හැරීම සඳහා නිකුත් කළ ගැසට් නිවේදනය බල රහිත වන බව දෙමළ ජාතික සන්ධානයේ මාධ්‍ය ප්‍රකාශක හිටපු පාර්ලිමේන්තු මන්ත්‍රී එම්.ඒ. සුමන්දිරන් පවසනවා.  කොළඹදී මාධ්‍ය වෙත අදහස් දක්වමින් ඔහු මේ බව කියා සිටියා.  මේ අතර සමගි ජනබලවේගය නියෝජනය කරන හිටපු පාර්ලිමේන්තු මන්ත්‍රී ලක්ෂ්මන් කිරිඇල්ලද මහනුවරදී අද මාධ්‍ය හමුවක් කැඳවමින් මේ සම්බන්ධයෙන් අදහස් පළ කළා.  එහිදී ඔහු කියා සිටියේ  පවතින තත්ත්වය මත වහාම පැවති පාර්ලිමේන්තුව කැඳවිය යුතු බවයි. මේ අතර ජනාධිපති නීතීඥ ක්‍රිෂ්මාල් වර්ණසූරිය පවතින ව්‍යවස්ථාමය තත්වය සම්බන්ධයෙන් අද පැවති මාධ්‍ය හමුවකදී අදහස් පළ කළා.   අදාළ ව්‍යවස්ථාමය තත්ත්වය සම්බන්ධයෙන් හිරු ප්‍රවෘත්ති අංශය ශ්‍රී ලංකා නීතීඥ සංගමයේ හිටපු සභාපති ජනාධිපති නීතීඥ යූ.ආර්. සිල්වාගෙන් ද කරුණු විමසුවා. මේ අතර ආණ්ඩුක්‍රම ව්‍යවස්ථා සභාව, හිටපු කථානායක කරූ ජයසූරියගේ ප්‍රධානත්වයෙන් හෙට කථානායක නිල නිවසේදී රැස්වීමට නියමිතයි."
    },
    {
        "content": "නිරෝධායනය සිදුකරමින් සහ ත්‍රිවිධ හමුදාව යොදාගෙන පමණක් කොවිඩ් 19 වෛරසය පාලනය සිදු නොකළ හැකි බවත්, දිනකට අවම වශයෙන් PCR පරීක්ෂණ 1500ක් පමණ සිදුකළ යුතු බවත්, හිටපු පාර්ලිමේන්තු මන්ත්‍රි රාජිත සේනාරත්න මහතා පවසනවා.  අද විපක්ෂ නායක කාර්යාලයේ පැවති ප්‍රවෘත්ති සාකාච්ඡාවකට එක්වෙමින් ඔහු මෙම අදහස් පළකළා."
    },
    {
        "content": "කොරෝනා ආසාදිතයෙකු වාර්තාවීමත් සමග පොළොන්නරුව ලංකාපුර ප්‍රාදේශීය ලේකම් කොට්ඨාශයට අයත් ගම්මාන 12ක් හුදෙකලා කිරීමට පියවර ගෙන තිබෙනවා. ශ්‍රී ලංකාවෙන් අද හමුවූ කොරෝනා වෛරස් ආසාදිතයන්ගෙන් 11 දෙනෙකුම බේරුවල ප්‍රදේශයේ පදිංචිකරුවන් වන අතර, අනෙක් ආසාදිතයා පොලොන්නරුව - පුලස්තිගම ප්‍රදේශයේ පදිංචි වැලිසර නාවික හමුදා කඳවුරට අනුයුක්තව සේවය කරන සෙබලෙකු බවයි නාවික හමුදා මාධ්‍ය ප්‍රකාශක ලූතිනන් කමාන්ඩර් ඉසුරු සූරියබණ්ඩාර සඳහන් කළේ. මොහු පොළොන්නරුව දිස්ත්‍රික්කයෙන් වාර්තා වූ පළමු කොරෝනා ආසාදිතයා ලෙසයි සැලකෙන්නේ. මේ සමඟම ඔහු සමඟ වැලිසර නාවික හමුදා කඳවුරේදී සමීපව කටයුතු කළ සෙබළුන් හඳුනා ගැනීමට නාවික හමුදාව මේ වනවිට කටයුතු කරමින් සිටිනවා. මේ වනවිට දිස්ත්‍රික්ක 16 කින් කොරෝනා ආසාදිතයින් වාර්තා වන අතර, ඉන් වැඩිම සංඛ්‍යාවක් වන 115 ක් වාර්තා වන්නේ කොළඹ දිස්ත්‍රික්කයෙන්. කොළඹ දිස්ත්‍රික්කයේ වැඩිම ආසාදිතයින් සංඛ්‍යාවක් හමුවී ඇත්තේ කෙසෙල්වත්ත - බණ්ඩාරනායක මාවතෙන් වන අතර, එම සංඛ්‍යාව 62ක්."
    },
    {
        "content": "පොලිස් මාධ්ය කොට්ඨාසය සඳහන් කළේ ගල්ඔය ජාතික වනෝද්‍යානයේ වැටලීමක දී  දඩයක්කරුවන් පිරිසක් විසින් සිදුකළ වෙඩි තැබීමකින් එක් වයස අවුරුදු 25 ක ඉඟිනියාගල වනජීවී කාර්යාලයට අනුයුක්ත නිලධාරියෙකු ජීවිතක්ෂයට පත්ව තිබෙනවා. "
    },
    {
        "content": "දඹුල්ල ආර්ථික මධ්‍යස්ථානයෙන් යුද හමුදාවට ලැබුණු එළවළු තොග ඇඳිරි නීතිය ක්‍රියාත්මක දිස්ත්‍රික්කවලට බෙදාදුන් බව යුද හමුදාපති ලූතිනන් ජෙනරාල් ශවේන්ද්‍ර සිල්වා ප්‍රකාශ කළා.  ඔහු මේ බව කියා සිටියේ මාධ්‍ය වෙත ඊයේ අදහස් දක්වමින්. ඔහු කියා සිටියේ එළවළු කිලෝ ලක්ෂ එකහමාරක් පමණ මෙලෙස ජනතාව වෙත බෙදාහැරි බවයි."
    },
    {
        "content": "වවුනියාව ප්‍රදේශයට ඊයේ පස්වරුවේ ඇතිවූ තද වැසි සමඟ ඇතිවූ සුළං තත්වය හේතුවෙන් නිවාස කිහිපයකට හානි සිදුව තිබෙනවා. මේ අතර තාණ්ඩිකුලම් ප්‍රදේශයේදී වෙළඳසැළක් මතට ගසක් කඩාවැටී ඇති අතර ඒ අසල නවතා තිබූ ලොරි රථයකටද ඉන් හානි සිදුව තිබෙනවා. මීට අමතරව දැඩි සුළං තත්වය හේතුවෙන් සුන්දරපුරම්, ඊච්චන්කුලම් හා නෙඩුන්කේනි ප්‍රදේශයේ තාවකාලික නිවාස කිහිපයකටද හානි සිදුව තිබෙනවා. මාස කිහිපයක් තිස්සේ වවුනියාව ප්‍රදේශයට බලපෑ නියං සමය නිම කරමින් මෙලෙස එම ප්‍රදේශයට මහ වැසි ඇදවැටී ඇති බවයි වාර්තාවන්නේ."
    },
    {
        "content": "කොරෝනා වසංගතය හේතුවෙන් ඉන්දියාවේ සිරවී සිටින ශ්‍රී ලාංකික සිසුන් 101 දෙනෙකු යළි රැගෙන ඒම සදහා ශ්‍රී ලංකන් ගුවන් සේවයට අයත් විශේෂ ගුවන් යානයක් අද උදෑසන ඉන්දියාව බලා පිටත්ව ගියා.  උදෑසන 6.15 ට පමණ යූ.එල්. 1145 දරණ මෙම ගුවන් යානය ඉන්දියාවේ අම්රිට්සාර් බලා පිටත්ව ගියේ ගුවන් නියමුවන් දෙදෙනා ඇතුලූ සමස්ත කාර්ය මණ්ඩලයේ සාමාජිකයන් අටදෙනෙකු සමඟයි.   මෙම යානය පස්වරු 2.55 ට යළි කටුනායක ගුවන් තොටුපලට පැමිණීමට නියමිත බවයි කටුනායක ගුවන්තොටුපල හිරු වාර්තාකරු සඳහන් කළේ.  මේ අතර අද අලූයම 4.45 ට ඩුබායි සිට පැමිණි ශ්‍රී ලංකන් ගුවන් සේවයට අයත් යූ.එල්. 226 දරණ යානයෙන් ශ්‍රී ලාංකිකයන් දෙදෙනෙකු ගුවන් තොටුපල වෙත පැමිණියා.  පසුව ඔවුන් රැගෙන ආ ගමන් මළු විෂබීජහරණය ලක් කර නිරෝධායන කටයුතු සඳහා ශ්‍රී ලංකා ගුවන් හමුදාව වෙත භාරදී තිබෙනවා."
    },
    {
        "content": "දිවයිනේ සියලූම දිස්ත්‍රික්කවල මහජන ආරක්ෂාව උදෙසා සන්නද්ධ හමුදා සාමාජිකයන් රාජකාරිවල යෙදවීම තවත් මසකින් දීර්ඝ කරමින් ජනාධිපති ගෝඨාභය රාජපක්ෂ අතිවිශේෂ ගැසට් නිවේදනයක් නිකුත් කර තිබෙනවා.  ඒ, මහජන සාමය පවත්වාගෙන යාම සහ රටේ ආරක්ෂාව තහවුරු කිරීම වෙනුවෙන් රජය ගෙන ඇති ආරක්ෂක ක්‍රියාදාමයේ දිගුවක් ලෙසින්."
    },
    {
        "content": "සහතික කිරීමේ නිලධාරීන් වෙත ලැබී ඇති සියලූම තැපැල් ඡන්ද අයදුම්පත් මේ මස 28 වනදා පස්වරු 4 ට පෙර අදාළ දිස්ත්‍රික් ලේකම් කාර්යාලය හෝ මැතිවරණ කාර්යාලය වෙත භාරදෙන ලෙස මැතිවරණ කොමිෂන් සභාව පවසනවා. නිවේදනයක සඳහන් වුනේ තැපැල් ඡන්ද අයදුම්පත් භාරගැනීමේ අවසන් දිනය වූ පසුගිය මස 17 වනදා වනවිට ලැබී ඇති තැපැල් ඡන්ද අයදුම්පත් ආවරණ ලිපියක් සමඟ දිස්ත්‍රික් ලේකම් කාර්යාල හෝ මැතිවරණ කාර්යාල වෙත ලබාදෙන ලෙසයි."
    },
    {
        "content": "බස්නාහිර, සබරගමුව, මධ්‍යම, වයඹ, දකුණ, ඌව සහ උතුරු මැද පළාත්වලත් මන්නාරම, මුලතිව් සහ වව්නියාව දිස්ත්‍රික්වලත් තැනින් තැන සවස් කාලයේ හෝ රාත්‍රී  කාලයේ ගිගුරුම් සහිත වැසි සමග ප්‍රබල අකුණු ඇතිවීමේ හැකියාවක් පවතින බව කාලගුණ විද්‍යා දෙපාර්තමේන්තුව පවසනවා. ඇතැම් ස්ථානවලට මිලිමීටර් 75 වැඩි තද වර්ෂාපතනයක් ද ඇතිවිය හැකියි.  ගිගුරුම් සහිත වැසි ඇතිවන විට එම ප්‍රදේශවල තාවකාලික තද සුළං ද ඇතිවිය හැක.  අකුණු මගින් සිදුවන අනතුරු අවම කර ගැනීමට අවශ්‍ය පියවර ගන්නා ලෙස ජනතාවගෙන් ඉල්ලා සිටිනවා. කුඹුරු, තේ වතු, ක්‍රීඩා පිටි මෙන්ම ජලාශ වැනි විවෘත ස්ථානවල රැඳී සිටීමෙන් වළකින ලෙසට ද ඔවුන් උපදෙස් දෙනවා. මෙවනි අවස්තාවල රැහැන් සහිත දුරකථන සහ විදුලියට සම්බන්ධ කරන ලද විදුලි උපකරණ භාවිතය පිලිබඳව අනතුරු අඟවනවා. බයිසිකල්, ට්‍රැක්ටර් සහ බෝට්ටු වැනි විවෘත වාහන භාවිතයෙන් ජනතාව භාවිතයෙන් වැලකිය යුතු අතර තද සුළං හේතුවෙන් ගස් හා විදුලි රැහැන් බිම ඇද වැටීමට ඉඩ ඇති බැවින් ඒ පිළිබඳව සැලකිලිමත් විය යුතුයි. හදිසි තත්වයකදී ප්‍රාදේශීය ආපදා කළමණාකරණ මධ්‍යස්ථාන නිලධාරීන්ගේ සහය ලබාගන්නා ලෙසට ද කාලගුණ විද්‍යා දෙපාර්තමේන්තුව ප්‍රකාශ කළා."
    },
    {
        "content": "යාපනය කඩෙයිකාඩු දකුණු මුහුදු තීරයේදී ගොඩබිමට රැගෙන එමින් තිබූ ගංජා කිලෝ 93කට වැඩි ප්‍රමාණයක් සමග පුද්ගලයන් දෙදෙනෙකු නාවික හමුදා අත්අඩංගුවට ගෙන තිබෙනවා. එම මුහුදු තීරයේ සෝදිසි මෙහෙයුම්වල  නිරතව සිටි නාවික හමුදා භට කණ්ඩායම් සැක සහිත ඩිංගි යාත්‍රාවක් පරීක්ෂා කිරීමේදීයි මෙම ගංජා තොගය හමුවී ඇත්තේ.  එහි තිබී පාර්සල් 44ක අසුරා තිබූ ගංජා තොගය සොයාගෙන තිබෙනවා.  මෙහිදී එම ගංජා සමග අදාළ යාත්‍රාවේ සිට දෙදෙනකු සහ ධීවර ආම්පන්න කිහිපයක් තම භාරයට ගත් බවයි නාවික හමුදාව සඳහන් කළේ.  සැකකරුවන් දෙදෙනා තලයාඩි ප්‍රදේශයේ පදිංචි අවුරුදු 21 සහ 35 වයස්වල පසුවන දෙදෙනෙක්.  ඔවුන් දෙදෙනා සහ ගංජා තොගය වැඩිදුර පරීක්ෂණ සඳහා සංගානෙයි සුරාබදු දෙපාර්තමේන්තු කාර්යාලයට භාරදී තිබෙනවා."
    },
    {
        "content": "පාස්කු ඉරිදා ත්‍රස්ත ප්‍රහාරයට වසරක් පිරෙන හෙට දිනයේ එම ප්‍රහාරයෙන් මියගිය, තුවාල ලැබූ හා ආබාධිත තත්ත්වයට පත්වූවන් සිහිපත් කිරීමට සියලු දෙනා එක්වන ලෙස අග්‍රාමාත්‍ය මහින්ද රාජපක්ෂ මහතා ඉල්ලා සිටිනවා."
    },
    {
        "content": "දැනට පවතින තත්ත්වය සමග බැලීමේදී මැයි 11දා පාසල්  විවෘත කිරීමට ගෙන ඇති  තීරණය ප්‍රායෝගික  නොවන බව අධ්‍යාපන ක්‍රීඩා සහ තරුණ කටයුතු අමාත්‍ය ඩලස් අලහප්පෙරුම ප්‍රකාශ කළා. ඒ, හිරු ප්‍රවෘත්ති කණ්ඩායම වෙත විශේෂ සාකච්ඡාවක් ලබාදෙමින් ඔහු මේ ගැන සඳහන් කලා. පාසල් නැවත  විවෘත කරන දිනය මැයි  මස මුල් සතියේ තීරණය කළ හැකි වනු ඇති බව පවසන ඔහු සඳහන් කළේ ඒ සඳහා සෞඛ්‍ය අංශ සිය තීරණය දැනුම්  දෙනු ඇති බවයි. ලබන අගෝස්තු මාසයේ පැවැත්වීමට නියමිත උසස් පෙළ විභාගය ද දරුවන්ට කිසිදු  පීඩාවක් ඇති නොවන පරිදි  පවත්වන බවද ඔහු කියා සිටියා."
    },
    {
        "content": "එක්සත් ජාතික පක්ෂයේ නායක රනිල් වික්‍රමසිංහ රජයේ කොරෝනා මර්දන වැඩපිළිවෙල අගය කරමින් ප්‍රකාශ නිකුත් කරන්නේ පවතින වාතාවරණය තුළ දේශපාලන වාසි ලබා ගැනීමේ අරමුණින් බවට සමගි ජනබලවේගය චෝදනා කරනවා.  කොළඹ අද කැඳවා තිබූ මාධ්‍ය හමුවකට එක්වෙමින් හිටපු පාර්ලිමේන්තු මන්ත්‍රී සුජීව සේනසිංහ මේ බව කියා සිටියා. කෙසේ වෙතත්, අද පැවති මාධ්‍ය හමුවකදී කොළඹ නගරාධිපතිනි රෝසි සේනානායක රජයේ කොරෝනා මර්දන වැඩසටහන පිලිබඳව සිය ප්‍රසාදය පළ කළා."
    },
    {
        "content": "ජනාධිපති ගෝඨාභය රාජපක්ෂ විසින් ඉදිරිපත් කරන ලද අමාත්‍ය මණ්ඩල සංදේශයකට අනුව හඳුනාගත් භාණ්ඩ කිහිපයක් ආනයනය කිරීම තාවකාලිකව සිමා කිරීමට රජය තීරණය කර තිබෙනවා. මේ සම්බන්ධයෙන් ආනයන හා අපනයන පාලක ජනරාල් නිකුත් කළ නිවේදනය, රජයේ ප්‍රවෘත්ති දෙපාර්තමේන්තුව විසින් මාධ්‍ය වෙත නිකුත් කර තිබුණා."
    },
    {
        "content": "කොළඹ සිට ලොරි රථවල නැගී යාපනය වෙත පැමිණි බවට හඳුනාගත් පුද්ගලයින් හත් දෙනා හදුනාගෙන අදාළ පිරිස ඊයේ සවස සිට ස්වයං නිරෝධායනය වෙත යොමුකොට ඇති බව යාපනය රෝහල් අධ්‍යක්ෂක වෛද්‍ය ටි.සත්‍යමූර්ති පවසනවා. කොළඹ සිට ලොරි රථවල නැගී අවසරයකින් තොරව පුද්ගලයින් හත් දෙනෙකු යාපනය වෙත පැමිණීමේ සිදුවීම සම්බන්ධයෙන් විමසීමේදී ඔහු මේ බව ප්‍රකාශ කළා.  ඔහු පැවසූවේ ආරක්ෂක අංශ,යාපනය සෞඛ්‍ය වෛද්‍ය අධිකාරි කාර්යාලය හරහා සිදුකළ පරීක්ෂණයන්ගෙන් අනතුරුව අදාළ කණ්ඩායම හදුනාගෙන නිවෙස් තුළ ස්වංය නිරෝධායනය වෙනුවෙන් යොමුකොට ඇති බවයි. කොළඹ ප්‍රදේශයේ දෛනික වැඩ වෙනුවෙන් යොමුවු පිරිසක් කිසියම් මාර්ගයකින් ලොරි රථවල නැගී යාපනය වෙත පැමිණ තිබුණා. යාපනය ආරක්ෂක අංශ මෙය අනාවරණය කොටගෙන තිබුණා.   අදාළ කණ්ඩායම ආරක්ෂක අංශ හා සෞඛ්‍ය සේවාවන්ගේ දැඩි පරීක්ෂාව යටතේ ස්වංය නිරෝධායනය වෙනුවෙන් යොමු කොට ඇත.  හඳුනාගත් පිරිස සම්බන්ධයෙන් සෞඛ්‍ය සේවාවන් පසු විපරම් සිදුකරමින් සිටින බවයි යාපනය රෝහල් අධ්‍යක්ෂක වෛද්‍ය ටි.සත්‍යමූර්ති වැඩි දුරටත් ප්‍රකාශ කළේ."
    },
    {
        "content": "ආණ්ඩුව මුදල් නෝට්ටු මුද්‍රණය කර සහන ලබාදෙන බවට ප්‍රචාරය කරන්නේ මූල්‍ය පනත පිළිබඳව නොදන්නා උදවිය බව අමාත්‍ය රංජිත් සියඹලාපිටිය ප්‍රකාශ කළා. ඔහු මේ බව කියාසිටියේ ආණ්ඩුවේ සහන ලබාදීම සහ මූලිකත්වය පිළිබඳව පැහැදිළි කිරීමේ මාධ්‍ය හමුවකට එක්වෙමින්."
    },
    {
        "content": "එළඹෙන යල කන්නයේ ප්‍රධාන බෝග වර්ග 14ක් සඳහා සහතික මිලක් නියම කර ඇති බව අමාත්‍ය බන්දුල ගුණවර්ධන අද පැවති අමාත්‍ය මණ්ඩල තීරණ දැනුම් දීමේ මාධ්‍ය හමුවේදී ප්‍රකාශ කළා. වරායන්හි සිර වී ඇති ආනයනික වාහන නිදහස් කර ගන්නා ලෙසත් ඔහු වාහන ආනයනකරුවන්ගෙන් ඉල්ලා සිටියා. විදේශගතව සිටින සිසුන් පියවරෙන් පියවර ගෙන්වා ගැනීමටද අමාත්‍ය මණ්ඩල අනුමැතිය ලැබුන බවයි අමාත්‍යවරයා පැවසුවේ.  මාධ්‍ය හමුවට අමතමින් අමාත්‍ය රමේෂ් පතිරණ කියා සිටියේ නොමිලේ බිජ සපයන බවත් මෙම වගාවන් සාර්ථක වීමෙන් පසු ජාතික නිෂ්පාදනයට, කෘෂි අංශයේ දායකත්වය, 8% සිට 12% දක්වා ඉහළ යනු ඇතැයි අපේක්ෂා කරන බවයි."
    },
    {
        "content": "ලෝක වෙළඳ මධ්‍යස්ථානයට ශ්‍රී පාදස්ථානය පැහැදිළිව දර්ශනය වූ අයුරු අද උදෑසන හිරු TV පත්තරේ විස්තරේ වැඩසටහන ඔස්සේ විකාශය කෙරුණේ මෙලෙසින්."
    },
    {
        "content": "කොරෝනා වසංගතය දීර්ඝ කාලයක් පවතිනු ඇති බවට ලෝක සෞඛ්‍ය සංවිධානය අනතුරු අඟවනවා.  එහි ප්‍රධානී ටෙඩ්‍රොස් ඇඩනම් ගෙබ්‍රියේසස් ප්‍රකාශ කළේ ලොව රටවල් රැසක් මේ වනවිට එම වෛරස ව්‍යාප්තියේ මූලික අදියරයේ පසුවන බවයි.  මේ සඳහා නිසි ප්‍රතිකාර ක්‍රමයක් සොයාගන්නා තුරු පුද්ගල දුරස්ථභාවය නිසි ආකාරයෙන් පවත්වා ගත යුතු බව ඔහු කියා සිටියා.  එමෙන්ම යුරෝපයේ වෛරස ව්‍යාප්තියේ යම් පාලනයක් දක්නට ලැබුණත්, අප්‍රිකාව, මධ්‍යම හා දකුණු ඇමරිකාවේ මෙන්ම නැගෙනහිර යුරෝපියානු රටවලට ඉදිරියේදී මෙම වෛරසයෙන් දැඩි බලපෑමක් ඇති විය හැකි බවයි ලෝක සෞඛ්‍ය සංවිධානයේ ප්‍රධානියා අනතුරු අඟවන්නේ."
    },
    {
        "content": "ලංකා ඛනිජතෙල් නීතිගත සංස්ථාවේ හා ලංකා ඛණිජතෙල් තොග ගබඩා පර්යන්තයේ සේවක මණ්ඩලයේ එක්දිනක වැටුප කොවිඩ් 19 අරමුදලට පරිත්‍යාග කර තිබෙනවා.  රුපියල් මිලියන 14.2 කට ආසන්න එම මුදල අද පෙරවරුවේ විෂයභාර අමාත්‍ය මහින්ද අමරවීර විසින් අග්‍රාමාත්‍ය මහින්ද රාජපක්ෂ වෙත භාරදී තිබෙනවා.  එම අවස්ථාවේදී අමාත්‍ය මහින්ද අමරවීර අග්‍රාමාත්‍යවරයාට යෝජනා කර ඇත්තේ එම අරමුදල සඳහා අමාත්‍ය මණ්ඩලයේ එක් මසක වැටුපක් පරිත්‍යාග කිරීමටයි.  එම යෝජනාවට අග්‍රාමාත්‍යවරයා එකඟත්වය පළ කර ඇති බව ද නිවේදනයක් නිකුත් කරමින් අමාත්‍ය මහින්ද අමරවීර සඳහන් කළා."
    },
    {
        "content": "අදත් පෑලියගොඩ මත්ස්‍ය වෙළඳපොලේ වෙළඳුන් පිරිසක් පී.සී.ආර්. පරීක්ෂණ සඳහා යොමුකර තිබෙනවා.  ඊට හේතු වූ පිලියන්දල ප්‍රදේශයෙන් හමුවූ මත්ස්‍ය වෙළෙන්ඳෙකු වන කොරෝනා ආසාදිතයා සමඟ යතුරුපැදියක ගමන් කළ පුද්ගලයෙකුගේ මවටද, සැක සහිත රෝග ලක්ෂණ මතුව ඇති බව අද වාර්තා වුණා.  කෙසේ වෙතත්, රෝග ලක්ෂණ මතු නොවූ අදාළ පුද්ගලයා සහ මව කොරෝනා පරීක්ෂාව සඳහා හෝමාගම මූලික රෝහල වෙත යොමුකර ඇති බව සඳහන්. මේ අතර, කොරෝනා ආසාදිතයින් සංඛ්‍යාත්මකව වැඩිවීමත් සමඟ මෙරට තුළ සිදුකරන පී.සී.ආර්. පරීක්ෂණ කටයුතු පුළුල් කිරීමේ අරමුණින් ඒ සඳහා ප්‍රධාන පෙලේ පෞද්ගලික රෝහල් 04ක සහය ලබා ගැනීමට අද තීරණය කෙරුණා.  එමෙන්ම, යුද හමුදාවේ ක්ෂණික විහිදුම් යතුරුපැදි කණ්ඩායම් යොදවා අත්‍යවශ්‍ය සේවා සහ වෙනත් කටයුතු සඳහා මහ මග රැඳී සිටින පුද්ගලයින්ගේ ශරීර උෂ්ණත්වය මැන බැලීමේ වැඩපිලිවෙලක් ඊයේ ආරම්භ කළ බව යුද හමුදාපති ලූතිනන් ජෙනරාල් ශවේන්ද්‍ර සිල්වා ප්‍රකාශ කළා."
    },
    {
        "content": "අද දිනයේ නව සඳ දර්ශනය නොවීම හේතුවෙන් රාමසාන් උපවාස සමය අප්‍රේල්  25 වන සෙනසුරාදා සිට ආරම්භ කරන බව කොළඹ මහ පල්ලිය නිවේදනය කර තිබෙනවා."
    },
    {
        "content": "කොරෝනා වෛරසයේ ව්‍යාප්තිය පාලනය කිරීම සඳහා රජය ගෙන යන වැඩපිළිවෙලට සහය දක්වමින් එළඹෙන වෙසක් උත්සවය නිවසට වී ප්‍රතිපත්ති පූජාවලට මුල්තැන දෙමින් ආගමානුකූලව සමරන ලෙසට මහ නාහිමිවරුන් බෞද්ධ ජනතාවගෙන් ඉල්ලීමක් කරනවා."
    },
    {
        "content": "කොරෝනා වෛරස් ආසාදිත සෙබළුන් 30 දෙනෙකු හමුවීමත් සමග වැලිසර නාවික හමුදා කඳවුර හුදෙකලා ප්‍රදේශයක් ලෙසට නම් කළ බව යුද හමුදාපති ලුතිනන් ජෙනරාල් ශවේන්ද්‍ර සිල්වා පවසනවා."
    },
    {
        "content": "ශ්‍රමිකයින් පන්ලක්ෂයකට අධික සංඛ්‍යාවක් රැකියාවේ නියුතු සුළු හා මධ්‍ය පරිමාණ ඇඟලුම් කර්මාන්තශාලා සියයක පමණ හාම්පුතුන් තම සේවකයින්ට මේ මස වැටුප ලබාදිය නොහැකි බව කම්කරු දෙපාර්තමේන්තුව වෙත දැනුම්දී තිබෙනවා.  ඔවුන්ගෙන් සැදුම්ලත් ඒකාබද්ධ ඇඟලුම් සංගම් සංසදයේ මහලේකම් එම්.පී.ටී. කුරේ කියා සිටියේ පසුගිය වසරේ මාර්තු මාසය හා සැසඳීමේදී මෙම වසරේ එම මාසය තුළ ඇඟලුම් නිෂ්පාදනයද විශාල ලෙස පහත වැටී ඇති බවයි. පසුගියදා යුනිසෙෆ් සංවිධානය, කොරෝනා මර්දන ජනාධිපති කාර්ය සාධක බලකාය වෙත දැනුම්දී තිබුණේ කොරෝනා මර්දන කටයුතු සඳහා අවශ්‍ය මුහුණු ආවරණ මිලියන 1.5ක් පමණ සතියකට ලබාගත හැකි බවයි.  කෙසේ වෙතත්, මේවා නිෂ්පාදනය කිරීම සඳහා අවශ්‍ය අමුද්‍රව්‍ය සපයා ගැනීමට ගැටලු මතුවී ඇති බව ඒකාබද්ධ ඇඟලුම් සංගම් සංසදයේ මහලේකම්වරයා වැඩිදුරටත් සඳහන් කළේ."
    },
    {
        "content": "මෙරට කොරෝනා රෝගීන් වාර්තා වන ප්‍රදේශවල ගෘහාශ්‍රිතව ජීවත්වන සතුන්ගේ ජෛව සාම්පල පරීක්ෂාවට ලක් කිරීම කෙරෙහි අවධානය යොමුව ඇති බව රජයේ පශු වෛද්‍ය නිලධාරීන්ගේ සංගමයේ සභාපතිනි ආචාර්ය, පශු වෛද්‍ය හේමාලි කොතලාවල පවසනවා.  කොරෝනා වෛරසය සතුන්ගෙන් මිනිසුන්ට සම්ප්‍රේශනය වීම පිළිබඳව මේ දක්වා ලොව කිසිදු රටකින් වාර්තා වී නැහැ.  කෙසේ වෙතත්, මිනිසුන්ගෙන් සතුන්ට එම වෛරසය සම්ප්‍රේශනය වන බවට මේ වනවිටත් තහවුරු වී තිබෙනවා.  සත්ව නිෂ්පාදන හා සෞඛ්‍ය දෙපාර්තමේන්තුවේ සත්ව සෞඛ්‍ය අංශය සහ පශු වෛද්‍ය පර්යේෂණ ආයතනය එක්ව ඒ පිළිබඳව පරීක්ෂණ සිදුකිරීමට නියමිත බවයි රජයේ පශු වෛද්‍ය නිලධාරීන්ගේ සංගමයේ සභාපති පශු වෛද්‍ය හේමාලි කොතලාවල කියා සිටියේ."
    },
    {
        "content": "හිරු ප්‍රවෘත්ති ඔස්සේ මීට පෙර පෙන්වා දුන් ස්වයං නිරෝධායනයට ලක් කෙරෙන පිරිස්වල ක්‍රියාකාරකම් දුරස්ථව සිට නිරීක්ෂණය කළ හැකි අත් පළඳනාව පිළිබඳ අග්‍රාමාත්‍ය මහින්ද රාජපක්ෂ මහතාගේ අවධානය යොමුව තිබෙනවා.  ඒ අනුව එහි නිර්මාණකරු අද පෙරවරුවේ අග්‍රාමාත්‍යවරයා හමුවුණා.  මෙම තාක්ෂණික අත් පළඳනාව නිර්මාණය කර තිබුණේ පන්නිපිටිය ප්‍රදේශයේ පදිංචි අමිල රත්නායක මහතායි. මෙම අත්පළදනාව හරහා නිරෝධායනයට ලක් කර සිටින පුද්ගලයන් අදාල ස්ථානයෙන් බැහැරව ගියහොත් එස්.එම්.එස් පණිවිඩයක් ලබාගැනීමේ හැකියාව පවතිනවා.  මේ මාසයේ 15 වනදා අප මේ පිළිබද හිරු ප්‍රවෘත්ති හරහා අනාවරණය කිරීමත් සමග ඒ සම්බන්ධයෙන් අග්‍රාමාත්‍ය මහින්ද රාජපක්ෂ මහතාගේ අවධානය යොමුව තිබෙනවා.  ඒ අනුව හිරු ප්‍රවෘතිත්ති අංශය හරහා තොරතුරු ලබාගත් අග්‍රාමාත්‍යවරයාගේ මාධ්‍ය අංශය නිර්මාණකරුට අග්‍රාමාත්‍යවරයා හමුවීමට අද අවස්ථාව සලසා දුන්නා.  මේ අතර, ශ්‍රී ජයවර්ධනපුර විශ්ව විද්‍යාලයේ කථිකාචාර්ය වෛද්‍ය සජිත් එදිරිසිංහ මහතා විසින් කොවිඩ් 19 වෛරසය වැලදුන බවට සැකකරන පුද්ගලයන්ගේ සෙම පටල පරීක්ෂා කිරීමට හැකි උපකරණයක් නිර්මාණය කර ඇති අතර, ඔහු එය ජාතික බෝවන රෝග විද්‍යායතනයට පරිත්‍යාග කරනු ලැබුවා.  ඕනෑම ස්ථානයකට ගෙනයෑමේ හැකියාව ඇති මෙම නිර්මාණය කිරීම සදහා වැයව ඇති මුදල රුපියල් 40,000ක්.  මේ අතර, රෝගියා සමීපයට නොගොස් රෝග පරීක්ෂා කළ හැකි උපකරණයක් හලාවත මහ රෝහලේ උගුර, කන, නාසය පිළිබද විශේෂඥ වෛද්‍ය රිස්නි සකාෆ් මහතා විසින් නිර්මාණය කර තිබෙනවා.  කුඩා ප්‍රමාණයේ කැමරාවක් උපයෝගී කරගනිමින් පරිගණකයක් හරහා උගුර, කන, නාසය වැනි ඉන්ද්‍රියන්ගේ අභ්‍යන්තර දර්ශන ලබාගෙන රෝග විනිශ්චය කිරීමට මෙහි හැකියාව පවතිනවා."
    },
    {
        "content": "රෝහල්වල සිදුකෙරෙන ශල්‍යකර්ම සහ සායන කටයුතු අඛන්ඩව සිදුකරගෙන යාම සඳහා නව චක්‍රලේඛයක් රෝහල් වෙත නිකුත් කිරීමට සෞඛ්‍ය සේවා අධ්‍යක්ෂ ජනරාල් විශේෂඥ වෛද්ය අනිල් ජාසිංහ පියවර ගෙන තිබෙනවා. රෝහල් වල අධ්‍යක්ෂවරුන් මේ පිළිබඳව දැනුවත් කළ බවයි ඔහු කියා සිටියේ."
    },
    {
        "content": "ඇඳිරි නීතිය උල්ලංඝනය කරමින් ව්‍යාජ ලෙස වෛද්‍යවරයෙකු ලෙස පෙනී සිටිමින් තරුණයෙකු මාතර මාලිම්බඩ ප්‍රදේශයේදී අත්අඩංගුවට ගෙන තිබෙනවා.  පොලිසිය සිදුකළ විමර්ශනවලදී හෙළි වී ඇත්තේ අදාළ තරුණයා රාගම ප්‍රදේශයේ පෞද්ගලික රෝහලක සුළු සේවකයෙකු ලෙස කටයුතු කර ඇති බවටයි.  ඔහු මෝටර් රථයේ ඉදිරිපස වෛද්‍යවරයෙකු ලෙස සඳහන් ලාංඡනයක් ද ප්‍රදර්ශනය කරමින් මෙලෙස මාලිම්බඩ ප්‍රදේශයට පැමිණ තිබූ අතර, ඔහු එම ප්‍රදේශයේම පදිංචි 34 හැවිරිදි අයෙක්."
    },
    {
        "content": "අතුරුදන්ව සිටි වලිකාමම් නැගෙනහිර හිටපු ප්‍රාදේශීය සභා මන්ත්‍රීවරයෙකුගේ සිරුර යාපනය වැල්වැටිතුරෙයි තොන්ඩමානාරු මුහුදේ පාවෙමින් තිබියදී සොයාගෙන තිබෙනවා.  සිරුර අද උදෑසන පොලොසියට ලැබුන තොරතුරක් මත සොයා ගැනුනා. ප්රාදේශීය සභා මන්ත්රීවරයා අතුරුදහන් වී ඇති බවත්, අතුරුදහන් වූ පුද්ගලයාගේ යතුරුපැදිය, ජංගම දුරකථනය සහ ජාතික හැඳුනුම්පත යාපනයේ මයිලන්දනායි හි තොන්ඩමනාරු හි හින්දු සුසාන භූමිය අසල තිබී සොයාගත් බවත්  ඥාතීන් පොලිසියට දැනුම් දී තිබේ."
    },
    {
        "content": "හැටන් දික්ඔය දරවල වත්ත ප්‍රදේශයේ තේ වත්තක අටවා තිබු මද්දකට හසුවී සිටි කඳුකර කොටියෙකු ගලවා ගැනීමට නල්ලතන්නිය වනජීවී කාර්යාලයේ නිලධාරින් අද සමත්වුණා. දඩයක්කාරයෙකුගේ උගුලකට හසු වූ කොටියා ඊයේ බේරාගෙන තිබේ. අවුරුදු 6ක් පමණ වයසැති මෙම කොටියා හොදින් වැඩුණු සත්වයෙකු බවයි වනජීවී නිලදාරීන් සදහා කළේ. කොටියාට වැඩිදුර ප්‍රතිකාර කිරීම සදහා රන්දෙනිගල පශු වෛද්‍ය රෝහල වෙත රැගෙන ගොස් තිබෙනවා."
    },
    {
        "content": "පුත්තලම ආරච්චිකට්ටුව දෙමටපිටිය ප්‍රදේශයේදි සමෘද්ධි නිලධාරියෙකුට සහ ග්‍රාමසේවා නිලධාරියෙකුට පහරදී තිබේ. පුත්තලම දිස්ත්‍රික්කයේ සමෘද්ධි නිලධාරින් රුපියල් පන්දහසේ දීමනාව ලබාදීමේ කටයුතුවලින් ඉවත්වීම සම්බන්ධයෙන් තීරණයක් ගැනීමටද නියමිතයි.  පසුගිය දින කිහිපය පුරාම පුත්තලම දිස්ත්‍රික්කයේ ස්ථාන හතරකදී සමෘද්ධි නිලධාරීන්ට පහරදී තිබුණා."
    },
    {
        "content": "කහකුඩු කිලෝග්‍රෑමයක් අලෙවි කළ හැකි උපරිම සිල්ලර මිල රුපියල් 750 ක් ලෙස දක්වමින් පාරිභෝගික සේවා අධිකාරිය අද අතිවිශේෂ ගැසට් පත්‍රයක් නිකුත් කළා."
    },
    {
        "content": "පරිප්පු සහ සැමන් අද සිට පෙර පැවති මිලටම අලෙවි කිරීමට සුපිරි වෙළඳසැල් තීරණය කර තිබෙනවා.  ඒ අනුව පරිප්පු කිලෝ ග්‍රෑමයක් රුපියල් 134 කටත්, ටින් මාළු ග්‍රෑම් 425 රුපියල් 192 කටත් අලෙවි කිරීමටයි ඔවුන් තීරණය කර ඇත්තේ.  මීට පෙර රජය විසින් පරිප්පු කිලෝග්‍රෑමයක් රුපියල් 65 කටත්, සැමන් රුපියල් 100 කටත් අලෙවි කරන ලෙස නියෝග කර තිබුණා.  ඒ, ඉහළ මිල ගණන් යටතේ මිලදී ගෙන තිබූ අදාළ භාණ්ඩ සඳහා වන වෙනස පියවීමට රජය කටයුතු කරන බව දන්වමින්. කෙසේ වෙතත් සුපිරි වෙළඳසැල් ජාලා පවත්වාගෙන යන සමාගම් කියා සිටියේ එය අප්රේල් 10 වනදා සිට වෙනස ආවරණය නොකරන බව රජය විසින් දැනුම් දී ඇති බවත් සහන මිල අදාළ වන්නේ සතෝස සහ සමුපකාර සඳහා පමණක් බවත්ය  එමෙන්ම නැවත දැනුම් දෙනතුරු එක් පාරිභෝගිකයෙකුට එකවරකට පරිප්පු කිලෝග්‍රෑම් දෙකක් සහ සැමන් ටින් දෙකක් පමණක් මිලදි ගැනීමට සුපිරි වෙළඳසැල්, අවස්ථාව ලබාදී තිබෙනවා.  මේ පිළිබඳව අප පාරිභෝගික සේවා අධිකාරියෙන් විමසීමක් කළ අතර, එහි ප්‍රකාශකයෙකු සඳහන් කළේ අප්‍රේල් මස 9 වනදා සිට සතොස සහ සමූපකාර සමිති හරහා සහන මිලට පරිප්පු සහ සැමන් අලෙවි කරන බවයි.  ඇතැම් ව්‍යාපාරිකයින් පරිප්පු සහ සැමන් අඩු මිලට මිලදී ගෙන, තොග සඟවා වැඩි මිලට අලෙවි කරන බවටද මීට පෙර තොරතුරු වාර්තා වුණා."
    },
    {
        "content": "මෙරට ණය වර්ගීකරණය බී සිට බී - ඍණ දක්වා පහත හෙළීමට ෆිච් රේටින්ග්ස් ජාත්‍යන්තර විගණන ආයතනය ගෙන ඇති තීරණය මුදල් අමාත්‍යාංශයේ විවේචනයට ලක්ව තිබෙනවා.  ඔවුන් පෙන්වා දෙන්නේ ශ්‍රී ලංකාවේ මූල්‍ය අවදානම් තත්ත්වය පිළිබඳ එහි ඇඟයීමට කිසිසේත් එකඟ විය නොහැකි බවයි. එමෙන්ම එය තාර්කික නොවන මෙන්ම කාලානුරූප නොවන ඇගයීමක් ලෙස මුදල් අමාත්‍යාංශය හැඳින්වුවා.  මුදල් අමාත්‍යාංශය වැඩිදුරටත් සඳහන් කළේ වෙනත් බොහෝ රටවලට සාපේක්ෂව ශ්‍රී ලංකාව කොවිඩ් - 19 ගෝලීය වසංගතයේ බලපෑම අවම කිරීම සඳහා පියවර රැසක් ගෙන ඇති බවයි."
    },
    {
        "content": "කොරෝනා වෛරස් සබඳතා සොයාගැනීමේ ජංගම දුරකථන යෙදවුමක් ඕස්ට්‍රේලියානු රජය විසින් එරට පුරවැසියන්ට හඳුන්වාදී තිබෙනවා.  සිංගප්පුරුවේ හඳුන්වාදීමක් මත පදනම්ව ඕස්ට්‍රේලියානු සෞඛ්‍ය අමාත්‍ය ග්‍රෙග් හන්ට් ඊයේ රාත්‍රියේ අදාළ යෙදවුමේ සංඛ්‍යාලේඛන බාගත කිරීම තහවුරු කළ බවයි විදෙස් වාර්තා සඳහන් කළේ.  ඒ අනුව දැනටමත් ඕස්ට්‍රේලියාවේ මිලියනයක පමණ පිරිසක් අදාළ යෙදවුම බාගතකරගෙන තිබෙනවා."
    },
    {
        "content": "මෘත ශරීර බහාලන බෑග් 1,000ක් ජාත්‍යන්තර රතු කුරුස කමිටුවෙන් ඉල්ලා සිටියේ කොරෝනා මරණ එතරම් සංඛ්‍යාවක් ශ්‍රී ලංකාවේ සිදුවෙතැයි අපේක්ෂාවෙන් නොවන බව සෞඛ්‍ය සේවා අධ්‍යක්‍ෂ ජනරාල් විශේෂඥ වෛද්‍ය අනිල් ජාසිංහ අවධාරණය කළා.  දැනට ශ්‍රී ලංකාවේ ක්‍රියාත්මක සාර්ථක කොවිඞ් 19 ව්‍යාප්තිය පාලනය කිරීමේ වැඩපිළිවෙල අනුව එවැනි අවාසනාවන්ත තත්වයක් කිසිසේත්ම ඇතිවිය නොහැකි බවයි ඔහු නිවේදනයක් නිකුත් කරමින් කියා සිටියේ.  මෙරට කොරෝනා මරණ අනුපාතය ඉතාම අවම මට්ටමක පවතින අතර, රෝගීන් සංඛ්‍යාවද අවම මට්ටමේ පවතිනවා.  මේ දක්වා දිවයිනේ විවිධ ප්‍රදේශවලින් වාර්තාවූ කොරෝනා පොකුරුවලින් තවදුරටත් රෝගය ව්‍යාප්ත නොවීමට අවශ්‍ය සාර්ථක ක්‍රියාමාර්ග දැනටමත් ගෙන ඇති බවයි ඔහු කියා සිටියේ.  තාක්ෂණික අවශ්‍යතාව මත මෘත ශරීර බහාලන බෑග් පමණක් නොව ඖෂධ වර්ග සහ වෛද්‍ය උපකරණ ද තොග යම් නිශ්චිත ප්‍රමාණයක් වෛද්‍ය සැපයුම් අංශය මගින් පවත්වාගෙන යනු ලබන බව අදාළ නිවේදනයේ දැක්වෙනවා.  පාස්කු ප්‍රහාරයෙන් මියගිය පුද්ගලයන්ගේ දේහද අදාළ විශේෂිත බෑග්වල බහාතැබීම සිදුවූ අතර, එය ජාත්‍යන්තර වශයෙන් අනුගමනය කරන ක්‍රමවේදයක් බැවින් අනවශ්‍ය බියක් ඇති කරගැනීමට හේතුවක් නොවන බවයි සෞඛ්‍ය සේවා අධ්‍යක්‍ෂ ජනරාල්වරයා පෙන්වා දෙන්නේ."
    },
    {
        "content": "උතුරු කොරියානු නායක කිම් ජොං අන් මියගොස් නොමැති බව දකුණු කොරියානු ජනාධිපති මූන් ජේ ඉන්ගේ ඉහළ ආරක්ෂක උපදේශකවරයෙකු ප්‍රකාශ කර තිබෙනවා.  සී.එන්.එන්. පුවත් සේවය සමඟ පැවති සාකච්ඡාවකදී ඔහු ප්‍රකාශ කර ඇත්තේ උතුරු කොරියානු නායකයා ජීවතුන් අතර මෙන්ම හොඳින් සිටින බවයි.  පසුගිය අප්‍රේල් 13 වනදා සිට කිම් ජොං අන් උතුරු කොරියාවේ නැගෙනහිර වෙරළාසන්න වොන්සාන් හි නිවාඩු නිකේතනයක රැඳී සිටි බව තහවුරු වී ඇති අතර, සැකසහිත කිසිදු සංචරණයක් මේ දක්වා අනාවරණ වී නොමැති බවයි අදාළ ආරක්ෂක උපදේශකවරයා සඳහන් කර ඇත්තේ.  කෙසේ වෙතත් උතුරු කොරියානු නායක කිම් ජොං අන් හෘදයාබාධයක් හේතුවෙන් මිය ගොස් ඇති බවට විදෙස් මාධ්‍ය කිහිපයක් වාර්තා කර තිබුණා."
    },
    {
        "content": " විභාග කොමසාරිස් ජනරාල් සනත් පූජිත සඳහන් කළේ ප්‍රතිඵල නිකුත් කිරීමට අදාළ කටයුතු මේ වනවිට අවසන් අදියරේ පවතින බවයි. කොරෝනා වෛරස් වසංගත තත්ත්වයත් සමඟ උද්ගතව ඇති තත්ත්වය හමුවේ ප්‍රතිඵල පාසල් වෙත තැපැල් කිරීම සිදු නොකෙරෙන බවයි විභාග කොමසාරිස් ජනරාල්වරයා කියා සිටියේ.  ඒ අනුව ප්‍රතිඵල ලේඛණ පාසල්වල විදුහල්පතිවරුන්ට ලබාදීම සඳහා ක්‍රමවේදයක් සකස් කෙරෙන බවද ඔහු ප්‍රකාශ කළා."
    },
    {
        "content": "මැදිරිගිරිය ප්‍රදේශයේදී යතුරුපැදියක ගැටීමෙන් කුඩා දරුවෙකු මියගොස් තිබෙනවා.  එම දරුවා සිය මව්පියන් සමග දිය නෑමට ඇලක් වෙත ගොස් සිටියදීයි මෙලෙස අනතුරට ලක්වී ඇත්තේ.  මියගොස් ඇත්තේ මැදගම්පුර ප්‍රදේශයේම පදිංචි අවුරුදු 2 ක් වයසැති කුඩා දරුවෙක්.  සිද්ධිය සම්බන්ධයෙන් යතුරුපැදියේ ගමන් කළ අවුරුදු 17 සහ 16 වයස්වල තරුණයන් දෙදෙනෙකු අත්අඩංගුවට ගෙන තිබෙනවා. ඔවුන් දෙදෙනා සිද්ධිය අතරතුර බීමතින් සිට ඇති බවටයි අනාවරණ වී ඇත්තේ. තවදුරටත් සිද්ධිය පිළිබඳ මැදිරිගිරිය පොලිසියයි පරීක්ෂණ සිදු කරන්නේ."
    },
    {
        "content": "ජනතාවට සහ රටට සෙත් පතා ජනාධිපති ගෝඨාභය රාජපක්ෂගේ සහභාගීත්වයෙන් ඓතිහාසික කතරගම පුදබිමේදී ඊයේ රාත්‍රියේ සර්වරාත්‍රික පරිත්‍රාණ ධර්ම දේශනයක් පැවැත්වුණා.  කතරගම පුද බිමට පැමිණි ජනාධිපතිවරයා කිරිවෙහෙර රජමහා විහාරාධිපති රුහුණු මාගම්පත්තුවේ ප්‍රධාන සංඝනායක පූජ්‍ය කොබවක ධම්මින්ද හිමියන් බැහ දැකි  බවයි ජනාධිපති මාධ්‍ය අංශය සඳහන් කළේ.  කොරෝනා වෛරසය මර්දනයට ගෙන යන වැඩපිළිවෙල සම්බන්ධයෙන් සිය ප්‍රසාදය පළ කළ උන්වහන්සේ කොවිඞ් 19 සෞඛ්‍ය සහ සමාජ ආරක්ෂණ අරමුදලට රුපියල් මිලියනයක් පරිත්‍යාග කර තිබෙනවා.  කිරිවෙහෙර සෑ රදුන් අභියස විශේෂ ආගමික වතාවත්වල නිරතවූ ජනාධිපතිවරයා කතරගම මහා දේවාලය ඇතුලු සෙසු දේවාල වෙතද ගොස් ආගමික වතාවත්වල නිරත වුණා."
    },
    {
        "content": "කොරෝනා වසංගතය හේතුවෙන් බලපෑමට ලක්වූ පෞද්ගලික අංශයේ ආයතන පිළිබඳව කම්කරු දෙපාර්තමේන්තුව සමීක්ෂණයක් ආරම්භ කර තිබෙනවා.  ඒ, මෙරට පෞද්ගලික අංශයේ ව්‍යාපාරික ආයතනවල පැවැත්ම සහ සේවකයින්ගේ ආරක්ෂාව සම්බන්ධයෙන් සුදුසු තීරණ ගැනීමට සහ එම ආයතනවලට අවශ්‍ය සහන සැළසීම සම්බන්ධයෙන් සළකා බැලීමට රජයට පහසුවීම සඳහායි. ඒ අනුව කම්කරු දෙපාර්තමේන්තුවේ වෙබ් අඩවියට පිවිසීමෙන් ඔන්ලයින් මාර්ගයෙන් පෞද්ගලික ආයතනවලට ඊට අදාළ තොරතුරු ලබාදිය හැකි බවයි කම්කරු අමාත්‍යාංශය නිවේදනය කළේ.  මැයි මස 03 වනදාට පෙර මෙම තොරතුරු ඉදිරිපත් කරන ලෙස ඉල්ලීමක් කෙරෙන අතර, එක් එක් ව්‍යාපාරය සඳහා වෙන වෙනම ඊට අදාළ තොරතුරු ඉදිරිපත් කරන ලෙසද කම්කරු අමාත්‍යාංශය සියල්ලන්ටම දැනුම් දෙනවා."
    },
    {
        "content": "උඩුදුම්බර - කහටලියද්ද ප්‍රදේශයේ බීමත් පුද්ගලයෙකු තියුණු ආයුධයකින් පහර දී ඔහුගේ පියා සහ බිරිඳගේ මව ඝාතනය කර තිබෙනවා. ඊයේ රාත්‍රී මොහු සිය බිරිඳ සමඟ ඇති කර ගත් ආරවුලක් දුරදිග යාම හේතුවෙන් එය සමථයකට පත් කිරීමට පැමිණි සැකකරුගේ 53 හැවිරිදි පියාට සහ බිරිඳගේ 45 හැවිරිදි මවට මෙන්ම බිරිඳට තියුණු ආයුධයකින් පහර දී ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ.  එහිදී බරපතල තුවාල ලැබූ සැකකරුගේ පියා සහ බිරිඳ මව එම ස්ථානයේදීම ජීවිතක්ෂයට පත්වුණා.  පහරකෑමට ලක්වූ බිරිඳ උඩුදුම්බර රෝහලේ ප්‍රතිකාර ලබනවා.  සැකකරු ප්‍රදේශයෙන් පළා ගොස් ඇති බවයි පොලීසිය සඳහන් කළේ.  මේ අතර, මහඔය - වාගස්පිටිය ප්‍රදේශයේ වගා භූමියක වන අලින්ට ඇද තිබූ විදුලි රැහැනක ගැටී පුද්ගලයන් දෙදෙනෙකු ජීවිතක්ෂයට පත්ව තිබෙනවා.  මෙලෙස ජීවිතක්ෂයට පත්ව ඇත්තේ අවුරුදු 30 සහ 45 හැවිරිදි වියේ පසුවන්නන් දෙදෙනෙක්."
    },
    {
        "content": "රුපියල් එක්කෝටි හත්ලක්ෂයක් වටිනා අයිස් මත්ද්‍රව්‍ය තොගයක් මෙරටට රැගෙන ආ ඉන්දීය ජාතිකයෙකු ගුවන් තොටුපළ රේගුව මගින් අත්අඩංගුවට ගෙන තිබෙනවා.  අද අලුයම චෙන්නායි සිට කටුනායක ජාත්‍යන්තර ගුවන් තොටුපළ වෙත පැමිණි අවස්ථාවේදී සැකකරු අත්අඩංගුවට ගත් බවයි වැඩබලන රේගු මාධ්‍ය ප්‍රකාශක, ලාල් වීරකෝන් කියා සිටියේ.  කිලෝ එකයි ග්‍රෑම් 70ක් බරැති මෙම මත්ද්‍රව්‍ය තොගය සැකකරු සිය ගමන් මල්ලේ සඟවාගෙන මෙරටට පැමිණ තිබෙනවා."
    },
    {
        "content": "එක්සත් ජාතික පක්ෂයේ ජනාධිපති අපේක්ෂක සජිත් ප්‍රේමදාස සහ දෙමළ ප්‍රගතිශීලි සන්ධානය අතර ඊයේ සාකච්ඡාවක් පවත්වා තිබෙනවා.  එහිදී වතුකරයේ දෙමළ ජනතාව මුහුණ පා ඇති ගැටළු සහ ඔවුන්ගේ ඉල්ලීම් සම්බන්ධයෙන් දැනුවත් කර ඇති බව සඳහන්."
    },
    {
        "content": "ජනාධිපතිවරණයට අදාළව තැපැල් ඡන්දය අයදුම් කිරීමට ලබාදී තිබූ කාලය අද මධ්‍යම රාත්‍රියෙන් අවසන් වනවා.  එම කාලය පසුගිය මස 30 වැනිදායින් අවසන්වීමට නියමිතව තිබුණද පැවති අයහපත් කාලගුණ තත්ත්වය නිසා සිදුවූ අපහසුතා සැලකිල්ලට ගනිමිනුයි අද දිනය දක්වා දීර්ඝ කරනු ලැබුවේ.   අනුව අද මධ්‍යම රාත්‍රී 12ට පෙර ඒ සඳහා අයදුම් කරන ලෙසට මැතිවරණ කොමිසම දැනුම් දෙනවා.  කිසිදු හේතුවක් මත මෙම දිනය යළි දීර්ඝ නොකරන බවයි මැතිවරණ කොමිෂන් සභාව අවධාරණය කළේ. මේ අතර, ජනාධිපතිවරණයට අදාළව මේ වනවිට අපේක්ෂකයින් 21 දෙනෙකු ඇප මුදල් තැන්පත් කර තිබෙනවා.  පිළිගත් දේශපාලන පක්ෂ 11 ක්, වෙනත් දේශපාලන පක්ෂයකින් සහ ස්වාධීන අපේක්ෂකයින් 09 දෙනෙකු මෙලෙස ඇප මුදල් තැන්පත් කර ඇති බවයි මැතිවරණ කොමිෂන් සභාව සඳහන් කළේ.  ජනාධිපතිවරණයට අදාළව ඇප මුදල් තැන්පත් කිරීම සඳහා ලබාදී ඇති කාලය අනිද්දා දහවල් 12 ට අවසන් වනවා.  ඒ අනුව එළැඹෙන 07 වැනි සඳුඳා ජනාධිපතිවරණයට අදාළව නාමයෝජනා කැඳවීමට නියමිතයි."
    },
    {
        "content": "දුම්රිය අත්‍යවශ්‍ය සේවාවක් බවට පත් කිරීමේ ගැසට් නිවේදනයට අද පස්වරුවේ ජනාධිපති මෛත්‍රීපාල සිරිසේන අත්සන් තබා තිබෙනවා. මේ අතර, දැනට ධාවනය කෙරෙන දුම්රිය සඳහා පොලිස් ආරක්ෂාව යෙදවීමට පියවර ගෙන තිබෙනවා.  දුම්රිය දෙපාර්තමේන්තු ආරංචි මාර්ග සඳහන් කළේ එක් දුම්රියක් සඳහා පොලිස් නිලධාරින් දෙදෙනෙකු සහ දුම්රිය ආරක්ෂක නිලධාරින් දෙදෙනෙකු බැගින් යෙදවීමට අද පස්වරුවේ සිට පියවර ගත් බවයි.  මේ අතර අද පස්වරුවේත් දුම්රිය 19ක් ධාවනයට කටයුතු කළ බව දුම්රිය ගමනාගමන අධිකාරි වී.එස්. පොල්වත්තගේ සඳහන් කළා."
    },
    {
        "content": "දැනට අධිකරණ භාරයේ පවතින ශ්‍රී ලංකා පොදුජන පෙරමුණේ ජනාධිපති අපේක්ෂක ගෝඨාභය රාජපක්ෂගේ විදෙස් ගමන් බලපත්‍රය තාවකාලිකව මුදාහරින ලෙස කොළඹ ත්‍රිපුද්ගල විශේෂ මහාධිකරණය අද නියෝග කළා.  ඒ, ඉදිරි ජනාධිපතිවරණය සඳහා නාමයෝජනා භාරදීමේ කටයුතු සහ වෛද්‍ය පරීක්ෂණයක් සඳහා විදේශ ගතවීමට දැනට අධිකරණය භාරයේ පවතින සිය විදෙස් ගමන් බලපත්‍රය මුදාහරින ලෙස හිටපු ආරක්ෂක ලේකම් ගෝඨාභය රාජපක්ෂ මෝසමක් ඉදිරිපත් කරමින් කළ ඉල්ලීම සම්බන්ධයෙන් තීරණය ලබාදෙමින්.  වෛද්‍ය ප්‍රතිකාර සඳහා මේ මස 9 වනදා සිට 12 වනදා දක්වා විදෙස් ගතවීමට අවසර ලබාදෙන ලෙසද ගෝඨාභය රාජපක්ෂ සිය මෝසම මගින් ඉල්ලා තිබුණා."
    },
    {
        "content": "තලෙයිමන්නාරම - ග්‍රාමය ප්‍රදේශයේදී හෙරොයින්, හෂීස් සහ අයිස් මත්ද්‍රව්‍ය සමඟ පුද්ගලයෙකු අත්අඩංගුවට ගෙන තිබෙනවා.  මන්නාරම කොට්ඨාශ විෂ මත්ද්‍රව්‍ය ඒකකය එම ප්‍රදේශයේ නිවසක් ඊයේ පරීක්ෂාවට ලක් කළා.  එහි තිබී හෙරොයින් ග්‍රෑම් 20, හෂීස් මිලිග්‍රෑම් 250ක් හා අයිස් මිලිග්‍රෑම් 400ක් පොලිස් භාරයට ගෙන තිබෙනවා.  එම අවස්ථාවේදී නිවසේ සිටි 58 හැවිරිදි පුද්ගලයෙකු අත්අඩංගුවට ගත් අතර ඔහුගෙන් සිදුකළ ප්‍රශ්නකිරීම්වලදී අනාවරණ වුණේ කාලයක සිට මොහු මෙම මත්ද්‍රව්‍ය ජාවාරමේ නිරතව ඇති බවයි."
    },
    {
        "content": "කුලී පදනම මත ලබාගත් නිවසක පවත්වාගෙන ගිය නීතිවිරෝධී මත්පැන් නිෂ්පාදනාගාරයක් වැටලීමට මාරවිල පොලිසිය සමත්ව තිබෙනවා. එහිදී එක් සැකකරුවෙකු සමඟ ,ගෝඩා අසුරා තිබූ බැරල් 06 ක්,ජල ටැංකියක්,තඹ දගර 01,ගෑස් සිලින්ඩර 02 ක්,ගෑස් ලිප් 02 ක්ද පොලිස් බාරයට ගෙන තිබෙනවා. අත්අඩංගුවට ගත් සැකකරු 44 හැවිරිදි වියේ පසුවන දංකොටුව ප්‍රදේශයේ පදිංචි පුද්ගලයෙක් බවයි වාර්තා වන්නේ. මාරවිල තුම්මෝදර - මාවිල ප්‍රදේශයේ මත්පැන් නිෂ්පාදනාගාරයක් පවත්වාගෙන යන බවට පොලිසියට ලද තොරතුරකට අනුවයි මෙම වැටලීම සිදුකර ඇත්තේ. අදාළ නිවස රුපියල්  30,000 ක මාසික කුලී පදනම මත මීට මාස 06 කට පෙර ලබා ගත් බවයි විමර්ශනවලදී අනාවරණ වී ඇත්තේ. කුලී පදනම මත ලබා ගන්නා වාහනවලින් අවිස්සාවෙල්ල,හංවැල්ල සහ පාදුක්ක යන ප්‍රදේශවලට ගෙන ගොස් තොග වශයෙන් අලවි කරන බවයි වැඩිදුරටත් අනාවරණ වී ඇත්තේ. අත්අඩංගුවට ගත් සැකකරු මාරවිල දිසා අධිකරණයට ඉදිරිපත් කිරීමට නියමිත අතර මාරවිල පොලිසියයි සිද්ධිය සම්බන්ධයෙන් වැඩිදුර විමර්ශන සිදුකරන්නේ."
    },
    {
        "content": "බගවන්තලාව - කෙසෙල්ගමු ඔයේ සැඩපහරකට හසුවීමෙන් අතුරුදන්ව සිටි පුද්ගලයාගේ සිරුර නාවික හමුදාව අද සොයා ගෙන තිබෙනවා.  ඔය හරහා සිය නිවස වෙත ගමන් කිරීමට යාමේදී සැඩපහරට හසුවී මෙම පුද්ගලයා අතුරුදන් වුණේ පෙරේදා දිනයේදීයි.  කෙසේ වෙතත්, 54 හැවිරිදි දෙදරු පියෙකු වන මොහුගේ සිරුර ඔහු ගසාගෙන ගිය ස්ථානයේ සිට කිලෝමීටර් 2 ක් පමණ පහළින් වූ මැණික් ගැරීමට යොදා ගත් වළක තිබී සොයා ගත් බව නාවික හමුදාව කියා සිටියා."
    },
    {
        "content": "සංවිධානාත්මක අපරාධකරුවෙකු වන මොහොමඞ් නජීම් මොහොමඞ් ඉම්රාන් හෙවත් කංජිපානි ඉම්රාන් ලබන 15 වනදා දක්වා යළි රක්ෂිත බන්ධනාගාර ගත කරන ලෙස කොළඹ අතිරේක මහේස්ත්‍රාත් කාංචනා නෙරංජලා ද සිල්වා නියෝග කළා.  ඒ ඝාතන කිරීම, කුමන්ත්‍රණය කිරීම සහ ඊට ආධාර අනුබලදීම ඇතුළු චෝදනා යටතේ අපරාධ පරීක්ෂණ දෙපාර්තමේන්තුව ඔහුට විරුද්ධව පවරා ඇති නඩු 5 ක් අද සලකා බැලූ අවස්ථාවේදීයි.  ගංජා කිලෝ 05 යි ග්‍රෑම් 300 ක් ළඟ තබා ගැනීම සහ ජාවාරම් කිරීමේ චෝදනාවට මේ වන විටත් වසර 06ක බරපතල වැඩ සහිත සිරදඬුවමක් නියම වී ඇති කංජිපානි ඉම්රාන් බූස්ස බන්ධනාගාරයේ රඳවා සිටිනවා."
    },
    {
        "content": "බෝලයක් යැයි සිතා හක්කපටස් ගුලියක් සමඟ ක්‍රීඩා කරමින් සිටියදී එය පුපුරා යාමෙන් තුවාල ලැබූ වයස අවුරුදු දෙකහමාරක පිරිමි දරුවෙකු සහ 10 හැවිරිදි ගැහැණු දරුවෙකු කරාපිටිය රෝහලට ඇතුළත් කර තිබෙනවා.  වඳුරඹ - පිටිහරාව - දලුක්ගල කන්ද ප්‍රදේශයේ පදිංචි ඔවුන්ගේ නිවසේ ගෙමිදුලේ තිබූ මෙම බෝලයක හැඩැති හක්කපටස් නිවස තුළට ගෙන ගොස් සෙල්ලම් කරමින් සිටියදී මෙලෙස පුපුරා ගොස් ඇති බවයි වදුරඹ පොලීසිය සඳහන් කළේ.  අසළ නිවසක වෙසෙන පුද්ගලයෙකු මෙලෙස හක්කපටස් නිපදවා සතුන් දඩයම් කිරීමේ යෙදී ඇති බව පසුව කළ විමර්ශනවලදී අනාවරණ වී තිබෙනවා. පොලීසිය අදාළ නිවසට ගොස් සිදුකළ පරීක්ෂාවකදි සතුන් දඩයම් කිරීමට යොදාගන්නා හක්කපටස්, වයර්, කම්බි සහ ගෝඩා බැරලයක් ද සොයාගත්තා."
    },
    {
        "content": "විදේශීය මත්පැන් සිල්ලරට විකිණීම, ප්‍රවාහනය කිරීම සහ ළඟ තබාගත හැකි උපරිම සීමාව ලීටර 7.5 සිට 80 දක්වා ඉහළ දමා ඇති බව සුරාබදු දෙපාර්තමේන්තුව ප්‍රකාශ කළා.  පසුගිය 27 වනදා විෂයභාර අමාත්‍යවරයා ලෙස මුදල් අමාත්‍යවරයාගේ අත්සනින් නිකුත් කළ සුරාබදු නිවේදනය මගින් මුළු දිවයිනට බලපවත්වන පරිදි මෙම සංශෝධනය සිදුකර ඇති බවයි එම දෙපාර්තමේන්තුව කියා සිටියේ.  ඒ අනුව සුරාබදු ආඥා පනත යටතේ විදෙස් මත්පැන් වශයෙන් හඳුන්වාදී ඇති ආනයනය කරන හෝ දේශීය වශයෙන් නිපදවන සියලුම මත්පැන් වර්ග මෙම සීමාවට අයත්වනවා.  නව විධිවිධාන අනුව යම් පුද්ගලයෙකුට සද්භාවයෙන් යුතුව සිය පෞද්ගලික පරිභෝජනය සහ භාවිතය සඳහා විදේශ මත්පැන් ප්‍රවාහනය කිරීම සහ ඒවා ළඟ තබාගැනීමේ සීමාව ලීටර් 80 ක් දක්වා ඉහළ නැංවෙනවා."
    },
    {
        "content": "ගාල්ල - කොළඹ ප්‍රධාන මාර්ගයේ මහ වස්කඩුව ප්‍රදේශයේදී පෞද්ගලික බස් රථයක් ඉස්සර කිරීමට ගිය ටිපර් රථයක් ඉදිරියෙන් පැමිණි කන්ටේනර් රථයක ගැටීමෙන් අනතුරක් සිදුව තිබෙනවා. අද (01) දහවල් 1ට පමණ සිදුවූ මේ අනතුරින් පුද්ගලයින් තුන්දෙනෙකු තුවාල ලබා නාගොඩ රෝහලට ඇතුලත් කළ බවයි අප වාර්තාකරු පැවසුවේ. අනතුර සම්බන්ධයෙන් උතුරු කළුතර පොලිසිය වැඩිදුර විමර්ශන සිදුකරනවා."
    },
    {
        "content": "විවිධ හේතු නිසා අසරණව සිටින දරුවන්ගේ අභිවෘද්ධිය වෙනුවෙන් දරුවන් සුරකිමු - ජාතික භාර අරමුදල ස්ථාපනය කිරීම ජනාධිපති මෛත්‍රිපාල සිරිසේනගේ ප්‍රධානත්වයෙන් අද ජනාධිපති කාර්යාලයේදී සිදු කෙරුණා.  විවිධ පරිත්‍යාගශීලි පුද්ගලයින්ට සහ සංවිධාන වෙත තම පරිත්‍යාගයන් වගකීමෙන් හා නෛතිකව පිළිගත හැකි අයුරින් ලබාදිය හැකි ව්‍යුහයක් ඇති කිරීමේ කාලීන අවශ්‍යතාව ඉටු කරමින් මෙම අරමුදල පිහිටුවා ඇති බවයි ජනාධිපති මාධ්‍ය අංශය සඳහන් කළේ.  දැඩි දරිද්‍රතාවයෙන් යුත් පවුල්වල දරුවන්ට ආධාර කිරීම, දෙමාපිය රැකවරණය අහිමි දරුවන්ගේ අභිවෘද්ධිය, නිවුන් දරුවන් හෝ ඊට වැඩි දරුවන් ප්‍රමාණයක් එකවර බිහිකිරීම හේතුවෙන් ඔවුන් රැකබලාගැනිමට ඇති ආර්ථික දුෂ්කරතාවන්ට උපකාරී වීම, සහ ශාරීරික දුෂ්කරතාවන්ගෙන් පෙළෙන දරුවන්ගේ අභිවෘද්ධිය සඳහා ආධාර ලබාදීම මෙම අරමුදල මගින් සිදු කෙරෙනු ඇති."
    },
    {
        "content": "බස්නාහිර, සබරගමුව, ඌව, මධ්‍යම, වයඹ සහ උතුරුමැද පළාත්වල මෙන්ම මන්නාරම, වවුනියාව සහ මුලතිව් දිස්ත්‍රික්කවල අද රාත්‍රි කාලයේ ගිගුරුම් සහිත වැසි සමඟ ප්‍රබල අකුණු ඇතිවීමේ හැකියාවක් පවතින බව කාලගුණ විද්‍යා දෙපාර්තමේන්තුව පවසනවා.  ගිගුරුම් සහිත වැසි පවතින අවස්ථාවල පැයට කිලෝමීටර 70 ත් 80 ත් අතර කෙටි කාලීන තද සුළං ද ඇතිවිය හැකි බවයි එම දෙපාර්තමේන්තුව සඳහන් කළේ.  අකුණු පවතින අවස්ථාවල සිදුවිය හැකි අනතුරු අවම කරගැනීමට කටයුතු කරන ලෙසද කාලගුණ විද්‍යා දෙපාර්තමේන්තුව ජනතාවගෙන් ඉල්ලීමක් කරනවා."
    },
    {
        "content": "පාර්ලිමේන්තු මන්ත්‍රීවරයෙකු ලෙස කටයුතු කළ කාලයේ රුපියල් තිස්කෝටියකට වැඩි මුදලක් උපයාගෙන මුදල් විශුද්ධිකරණ වැරදි සිදුකළ බවට හිටපු පාර්ලිමේන්තු මන්ත්‍රී සජින් ද වාස් ගුණවර්ධනට එරෙහි නඩුවේ සාක්ෂි විභාගය ලබන වසරේ පෙබරවාරි 25 වනදා ආරම්භ කිරීමට කොළඹ මහාධිකරණය අද නියම කළා.  පැමිණිල්ලේ සාක්ෂිකරුවන් ලෙස නම් කර ඇති පස්දෙනෙකුට එදින අධිකරණය හමුවේ පෙනී සිටින ලෙස දන්වා සිතාසි යැවීමටද විනිසුරුවරයා එහිදී නියෝග කළ බවයි හිරු අධිකරණ වාර්තාකරු සඳහන් කළේ.  එමෙන්ම පැමිණිල්ල විසින් විත්තියට ලබාදිය යුතු ලේඛන නිසි ආකාරව ලබාදී ඇත්දැයි නිශ්චිත කරගැනීම සඳහා එම නඩුව ලබන නොවැම්බර් 1 වනදා යළි කැඳවීමටද කොළඹ මහාධිකරණ විනිසුරු ගිහාන් කුලතුංග නියම කර තිබෙනවා."
    },
    {
        "content": "ශ්‍රි ලංකා පොදුජන පෙරමුණ සමග ගොඩනැගිමට නියමිත සන්ධානය පිලිබද ශ්‍රී ලංකා නිදහස් පක්ෂය සකස් කල ගිවිසුම් කෙටුම්පත් පක්ෂ මහලේකම්වරයා අද ඔවුන් වෙත යොමුකළ බව පාර්ලිමේන්තු මන්ත්‍රී ලසන්ත අලගියවන්න ප්‍රකාශ කළා."
    },
    {
        "content": "මේ අතර, දුම්රිය, සංවෘත සේවාවක් බවට පත් කිරිමට අද පැවැති අමාත්‍ය මණ්ඩල රැස්වීමේදී අනුමැතිය හිමිවූ බවයි වැඩබලන ප්‍රවාහන අමාත්‍ය අශෝක් අබේසිංහ කියා සිටියේ. කෙසේ වෙතත් මෙම තීරණය පිළිගත නොහැකි බැවින් තවදුරටත් වර්ජනය ක්‍රියාත්මක කරන බවයි අද පස්වරුවේ කොළඹ පැවති සාකච්ඡාවකින් අනතුරුව දුම්රිය වෘත්තිය සමිති සඳහන් කළේ. කෙසේ වෙතත් ජාතික දුම්රිය සේවා වෘත්තිය සමිති 15 ක පමණ නියෝජිතයින් අද දුම්රිය සාමාන්‍යාධිකාරීවරයා හමුවී දුම්රිය ධාවනය යථා තත්ත්වයට පත් කිරිම සම්බන්ධයෙන් සාකච්ඡා පැවැත්වූවා."
    },
    {
        "content": "නීතිවිරෝධී ලෙස හක්බෙල්ලන් 658 ක් ළඟ තබා ගත් පුද්ගලයෙකු කල්පිටිය - සිංනකුඩිරිප්පු ප්‍රදේශයේදී අත්අඩංගුවට ගෙන තිබෙනවා.  නාවික හමුදාව සහ සින්නකුඩිඉරිප්පු පොලීසිය එක්ව ඊයේ සිදුකළ මෙහෙයුමකදී මෙලෙස අත්අඩංගුවට ගෙන ඇත්තේ 42 හැවිරිදි එම ප්‍රදේශයේම පදිංචිකරුවෙක්."
    },
    {
        "content": "වැඩබලන සොලිසිටර් ජනරාල් ලෙස ජ්‍යෙෂ්ඨ අතිරේක සොලිසිටර් ජනරාල් ජනාධිපති නීතිඥ සංජය රාජරත්නම් පත් කර තිබෙනවා.  නීතිපතිවරයාගේ සම්බන්ධීකරණ නිලධාරිනි රජයේ අධිනීතීඥ නිශාරා ජයරත්න ප්‍රකාශ කළේ වහාම ක්‍රියාත්මක වන පරිදි රාජ්‍ය සේවා කොමිෂන් සභාව විසින් මෙම පත් කිරීම සිදුකර ඇති බවයි.  මෙතෙක් එම ධුරයේ කටයුතු කළ දිල්රුක්ෂි ඩයස් වික්‍රමසිංහගේ සේවය අත්හිටුවීමට පසුගියදා රාජ්‍ය සේවා කොමිෂන් සභාව පියවර ගනු ලැබුවා.  ඒ අල්ලස් කොමිසමේ හිටපු අධ්‍යක්ෂ ජනරාල්වරිය ද වන දිල්රුක්ෂි ඩයස් වික්‍රමසිංහ සහ ඇවන්ගාඞ් සමාගමේ සභාපති නිශ්ශංක සේනාධිපති අතර, සිදුවූ දුරකථන සංවාදය පදනම් කර ගනිමින්. මෙම දුරකථන සංවාදය ඇවන්ගාඞ් සමාගමේ සභාපති නිශ්ශංක සේනාධිපති පසුගිය දා සමාජ මාධ්‍යයට මුදා හැරියේ සිංගප්පූරු රෝහලක ප්‍රතිකාර ලබන අතරතුරයි."
    },
    {
        "content": "ශ්‍රී ලංකා නිදහස් පක්ෂයේ මහලේකම් පාර්ලිමේන්තු මන්ත්‍රී දයාසිරි ජයසේකර හිරු ප්‍රවෘත්ති අංශය සිදුකළ විමසීමකදී මේ බව සනාථ කළා. මෙම හමුවේදී නිදහස් පක්ෂය සහ පොදුජන පෙරමුණ අතර, සන්ධානය ගොඩනැගීම සම්බන්ධයෙන් විශේෂ කරුණු කිහිපයක් සාකච්ඡා කිරීමට නියමිත බව සඳහන්.  පෙරේදා දිනයේ ද ජනාධිපතිවරයා සහ හිටපු අමාත්‍ය බැසිල් රාජපක්ෂ අතර හමුවක් සිදුවුණා. ඉදිරි හමුවේදී සාකච්ඡා වන කරුණු එළඹෙන 5 වනදා නිදහස් පක්ෂයේ මධ්‍යම කාරක සභාව රැස්වන අවස්ථාවේ දීර්ඝ ලෙස සමාලෝචනයට ලක් කිරීමට නියමිත බවයි වාර්තා වන්නේ. ශ්‍රි ලංකා පොදුජන පෙරමුණ සමග ගොඩනැගිමට නියමිත සන්ධානය පිලිබද ශ්‍රී ලංකා නිදහස් පක්ෂය සකස් කල ගිවිසුම් කෙටුම්පතක් නිදහස් පක්ෂ මහලේකම් ඊයේ ඔවුන් වෙත යොමුකළ බව පාර්ලිමේන්තු මන්ත්‍රී ලසන්ත අලගියවන්න ප්‍රකාශ කළා. මේ අතර, ජනාධිපතිවරයා සහ එක්සත් ජාතික පෙරමුණේ ජනාධිපති අපේක්ෂක අමාත්‍ය සජිත් ප්‍රේමදාස අතර හමුවක් ඊයේ රාත්‍රියේ ජනාධිපති නිල නිවසේදී සිදුවුණා. රාත්‍රී 9.30 ට පමණ ආරම්භ වූ මෙම සාකච්ඡාව පැය එකහමාරකට වඩා වැඩි කාලයක් පැවති බවයි වාර්තා වන්නේ.  සාකච්ඡාවට ජනාධිපතිවරයාගේ පාර්ශවයෙන් නිදහස් සන්ධාන මහලේකම් මහින්ද අමරවීර, නිදහස් පක්ෂයේ මහලේකම් දයාසිරි ජයසේකර සහ නිදහස් පක්ෂයේ භාණ්ඩාගාරික ලසන්ත අලගියවන්න එක්වුණා.  එක්සත් ජාතික පෙරමුණ වෙනුවෙන් අමාත්‍යවරුන් වන අකිල විරාජ් කාරියවසම්, කබීර් හෂීම් ඊට එක්ව සිටි බවයි වාර්තා වන්නේ."
    },
    {
        "content": "ජනාධිවරණය සඳහා ශ්‍රි ලංකා කම්කරු පක්ෂය සහ ස්වාධින අපේක්ෂයෙකු අද ඇප මුදල් තැන්පත් කර තිබෙනවා.  අද පෙරවරු 10.30 පමණ ශ්‍රි ලංකා කම්කරු පක්ෂයේ ජනාධිපති අපේක්ෂක ඒ. එස්. පී. ලියනගේ වෙනුවෙන් එහි නියෝජිතයින් පිරිසක් පැමිණ ඇපමුදල් තැන්පත් කළ බවයි මැතිවරණ කොමිසමේ ප්‍රකාශකයෙකු හිරු ප්‍රවෘත්ති අංශයට කියා සිටියේ.  එමෙන්ම ජනාධිපතිවරණයේ ස්වාධීන අපේක්ෂයෙකු ලෙස වයඹ පළාත් සභාවේ හිටපු මන්ත්‍රී අශෝක වඩිගමංගාව ඇප මුදල් තැන්පත් කර තිබෙනවා. ඒ අනුව මේ වනවිට ජනාධිවරණය සඳහා පිළිගත් දේශපාලන පක්ෂ 10 ක අපේක්ෂකයින් සහ ස්වාධින කණ්ඩායම් නියෝජනය කරමින් තවත් අපේක්ෂකයින් 6 දෙනෙක් ඇප මුදල් තැන්පත් කර තිබෙනවා. මේ අතර, ජනාධිපතිවරණයේ ආරක්ෂක වැඩපිළිවෙළ සම්බන්ධයෙන් මැතිවරණ කොමිසමේ සභාපති මහින්ද දේශප්‍රිය සහ ආරක්ෂක අංශ ප්‍රධානීන් අතර සාකච්ඡාවක් අද පස්වරු 2 ට මැතිවරණ මහලේකම් කාර්යාලයේදී පැවැත්විමට නියමිතයි.  එමෙන්ම, ජනාධිපතිවරණයට ඉදිරිපත් වන සියලුම පක්ෂ වල ලේකම්වරුන් ස්වාධින කණ්ඩායම් වල අපේක්ෂකයින් සහ මැතිවරණ කොමිසමේ නිලධාරින් අතර සාකච්ඡාවක් ද අද පස්වරුවේ පැවැත්වීමට සැලසුම් කර තිබෙනවා."
    },
    {
        "content": "ඉදිරි පැය 24 තුළ මන්නාරම සිට කොළඹ සහ ගාල්ල හරහා මාතර දක්වා වන මුහුදු ප්‍රදේශවල ගිගුරුම් සහිත වැසි ඇතිවිය හැකි බව කාලගුණ විද්‍යා දෙපාර්තමේන්තුව පවසනවා.  එම අවස්ථාවල පැයට කිලෝමීටර් 70 ත් 80 ත් අතර තාවකාලික තද සුළං ද ඇතිවිය හැකි බවයි එම දෙපාර්තමේන්තුව සඳහන් කළේ.  මේ අතර, බස්නාහිර, සබරගමුව, මධ්‍යම, වයඹ සහ ඌව පළාත්වලට මෙන්ම ගාල්ල, මාතර සහ අනුරාධපුර දිස්ත්‍රික්කවල පස්වරු 2 න් පසු මිලිමීටර් 75 ඉක්මවූ තද වැසි අපේක්ෂා කරනවා.  ගිගුරුම් සහිත වැසි පවතින විට අකුණු අනතුරු ද සිදුවිය හැකි බවයි ඒ පිළිබඳව විමසිලිමත් වන ලෙසයි කාලගුණ විද්‍යා දෙපාර්තමේන්තුව ජනතාවට දැනුම් දෙන්නේ."
    },
    {
        "content": "ලබන 7 වනදා සිට 11 වනදා දක්වා දිවයින පුරා පාසල්වල සිදුකිරීමට සැළසුම් කර තිබූ වර්ජනය තාවකාලිකව අත්හිටුවීමට තීරණය කළ බව ලංකා ගුරු සේවා සංගමය ප්‍රකාශ කළා."
    },
    {
        "content": "මහා භාණ්ඩාගාර නියෝජ්‍ය ලේකම්වරයෙකු සමඟ පැවති සාකච්ඡාවේදී සිය ගැටලුවලට සති දෙකක් තුළ පිළිතුරු ලබාදීමට පොරොන්දු වූ බව රාජ්‍ය සේවයේ විශ්‍රාම වැටුප් තත්ත්වය අහිමිවුවන්ගේ සංගමය ප්‍රකාශ කළා.  ඔවුන් කොටුව දුම්රිය ස්ථානය ඉදිරිපිට සිට අද දහවල් විරෝධතා පාගමනකින් මුදල් අමාත්‍යාංශය දක්වා පැමිණියේ පේෂ කර්මාන්ත දෙපාර්තමේන්තුව සතු වු රජයේ බලවේග පේෂ කර්මාන්ත පුද්ගලීකරණය කිරිම නිසා විශ්‍රාම වැටුප හෝ මාසික දිමනාවක් ලබා දිම සදහා ඉදිරිපත් කර ඇති කැබිනට් පත්‍රිකාව ක්‍රියාත්මක කරන ලෙස ඉල්ලමින්.  ඒ හේතුවෙන් ගාලුමුවදොරට පිවිසෙන මාර්ගය ලෝටස් වටරවුමෙන් වසා දැමීමටයි පොලීසිය පියවර ගනු ලැබුවේ.  එහිදී මහා භාණ්ඩාගාරයේ නියෝජ්‍ය ලේකම්වරයෙකු සමඟ ඔවුන් සාකච්ඡාවක නිරත වූ අතර අනතුරුව මාධ්‍ය වෙත අදහස් දැක්වූ එම සංගමයේ සභාපති එච්.එම්.තිලකරත්න."
    },
    {
        "content": "ශ්‍රී ලංකා පොදුජන පෙරමුණේ ජනාධිපති අපේක්ෂක ගෝඨාභය රාජපක්ෂ මෙරට පුරවැසියෙකු ලෙස පිළිගැනීම අත්හිටුවීමේ නියෝගයක් නිකුත් කරන ලෙස ඉල්ලා ගොනුකර ඇති පෙත්සම සළකා බැලීම හෙට පස්වරු 1.30 දක්වා කල් දමා තිබෙනවා."
    },
    {
        "content": "ඔක්තෝම්බර් 4 වන සිකුරාදා රජයේ නිවාඩු දිනයක් ලෙස ප්‍රකාශයට පත් කර නොමැති බව රජය පවසනවා.  අභ්‍යන්තර හා ස්වදේශ කටයුතු අමාත්‍යාංශ ලේකම්වරයා ඒ බව දැනුම්දුන් බවයි රජයේ ප්‍රවෘත්ති දෙපාර්තමේන්තුව නිවේදනය කළේ."
    },
    {
        "content": "කැකිරාව - මාන්කඩවල ප්‍රදේශයේදී පෞද්ගලික බස් රථයක් මාර්ගයෙන් ඉවතට පැන පෙරලී සිදුවු අනතුරකින් පුද්ගලයින් 09 දෙනෙකු තුවාල ලබා රෝහල් ගතකර තිබෙනවා."
    },
    {
        "content": "යාපනය - මනල්කාඩු ප්‍රදේශයේ මාර්ගයක් ආසන්නයේ වැටී තිබූ පාර්සලයක තිබී කේරල ගංජා කිලෝ 03 යි ග්‍රෑම් 900 ක් සොයාගෙන තිබෙනවා."
    },
    {
        "content": "සහජීවන ක්‍රියාදාමය ශක්තිමත් කිරීමට ජනාධිපති මෛත්‍රිපාල සිරිසේන ප්‍රමුඛ රජය ගෙන යන ලද වැඩපිළිවෙල බ්‍රිතාන්‍ය රාජ්‍ය අමාත්‍ය තරික් අහමඞ් සාමිවරයාගේ පැසසුමට ලක්වී තිබෙනවා.  ඊයේ කොළඹ ජනාධිපති නිල නිවසේදී ඔහු ජනාධිපතිවරයා හමුවුණා.   එහිදී ගෝලීය තර්ජනයක් බවට පත්ව ඇති සියලූම ආකාරයේ ත්‍රස්තවාදයට එරෙහිව සටන් කිරීම සඳහා ජාත්‍යන්තර සහයෝගීතාවයේ ඇති වැදගත්කමද සාමිවරයා අවධාරණය කළ බවයි ජනාධිපති මාධ්‍ය අංශය නිවේදනය කළේ."
    },
    {
        "content": "ආන්දෝලනයට තුඩුදුන් හබරණ - හිරිවඩුන්න - තුම්බිකුලම රක්ෂිතයේ දී ඇතින්නියන් හයදෙනෙකු සහ වන අලියෙකු අස්වාභාවික ලෙස මියයාමේ සිද්ධිය සම්බන්ධයෙන් අද තවත් අනාවරණයක් සිදු කෙරුණා.  ඒ, සමස්ත ලංකා ගොවිජන සම්මේලනය මගින්.  දඹුල්ල ප්‍රදේශයේ මාධ්‍ය හමුවක් කැඳවමින් එම සම්මේලනයේ ජාතික සංවිධායක නාමල් කරුණාරත්න සඳහන් කළේ සිද්ධිය සම්බන්ධයෙන් කලාවැව ජාතික උද්‍යානයේ වන අලි පන්නා දැමීම සහ වනජීවී නිලධාරීන් සමඟ ආරවුලක් ඇතිකරගත් ආණ්ඩුව නියෝජනය කරන ප්‍රදේශයේ පාර්ලිමේන්තු මන්ත්‍රිවරයා ඇතුලූ කණ්ඩායමක් පිළිබඳව සැකයක් පවතින බවයි. එසේම තුම්බිකුලම රක්ෂිතයේදී ඇතින්නියන් මියයෑමේ සිද්ධිය සම්බන්ධයෙන් හබරණ ප්‍රදේශවාසීන් පිරිසක් අද හිරු ප්‍රවෘත්ති අංශයට ලිපියක් යොමුකර තිබුණා.  එම ලිපියෙන් ගම්වාසීන් ප්‍රකාශ කර තිබුණේ හිරිවඩුන්න ගොවි සංවිධානයේ ලේකම්වරයා, ඔහුගේ පවුලේ කිහිපදෙනෙකු සහ තවත් පිරිසක් එක්ව තුම්බිකුලම රක්ෂිතය විනාශ කරමින් සිටින බවයි.  එමෙන්ම ගොවි සංවිධානයේ ලේකම්වරයාගේ පුත්‍රයා පිටුපස පසුගියදා වන අලියෙකු ලූහුබැඳ ඇති අතර, ඒ  හේතුවෙන් ඔවුන් වන අලි සමඟ දැඩි කෝපයකින් සිටි බවටද හබරණ ප්‍රදේශවාසීන් හිරු ප්‍රවෘත්ති අංශයට දන්වා තිබුණා."
    },
    {
        "content": "වත්මන් ආණ්ඩුව යටතේ ණයබරින් පීඩාවට පත්ව සිටින කාන්තාව ඉන් මුදාගැනීමට කටයුතු කරන බව ශ්‍රී ලංකා පොදුජන පෙරමුණේ ජාතික සංවිධායක හිටපු අමාත්‍ය බැසිල් රාජපක්ෂ ප්‍රකාශ කළා.  ඒ, ඇල්පිටියේ ඊයේ පැවති ජන හමුවකට එක්වෙමින්."
    },
    {
        "content": "මේ වනවිට තමන් පිළිබඳව සමාජ මාධ්‍ය ඔස්සේ පළවන වාර්තාවල කිසිදු සත්‍යතාවක් නොමැති බව ශ්‍රී ලංකාවෙන් බිහිවූ ලෝක පූජිත හිටපු ක්‍රිකට් තරුවක් වන මුත්තයියා මුරලිදරන් පවසනවා. ඔහු මේ බව ප්‍රකාශ කළේ මුරලිදරන් ඉදිරි මහමැතිවරණයට ඉදිරිපත්වන බවට පළවන සමාජ මාධ්‍ය ඔස්සේ පළවන වාර්තා පිළිබඳව හිරු පුවත් වෙත පිළිතුරු දෙමින්. එහිදී වැඩිදුරටත් අදහස් දක්වමින් මුත්තයියා මුරලිදරන් පවසන්නේ තමන් කිසිදු අවස්ථාවක දේශපාලනයට පිවිසෙන බවට ප්‍රකාශයක් කර නොමැති බවයි. එමෙන්ම තමන් ඉදිරි මහ මැතිවරණයට ඉදිරිපත් වනබවට පළවන වාර්තා සම්පූර්ණයෙන්ම ප්‍රතික්ෂේප කරන බවයි ඔහු පවසන්නේ. මේ අතර එවැනි අසත්‍ය වාර්තා තවදුරටත් සමාජ මාධ්‍ය ඔස්සේ හුවමාරුකර නොගන්නා ලෙසද සුපිරි ක්‍රීඩක මුරලිදරන් වැඩිදුරටත් ඔහුට ආදරය කරන ක්‍රීඩාලෝලීන්ගෙන් වැඩිදුරටත් ඉල්ලා සිටියා."
    },
    {
        "content": "ජනාධිපතිවරණයේ නාම යෝජනා භාර ගන්නා අවස්ථාවේ සියලුම අපෙක්ෂකයින් තමන්ගේ සියළුම වත්කම් හා බැරකම් ප්‍රකාශ නාම යෝජනා පත්‍රය සමඟ ඉදිරිපත් කළ යුතු බව මැතිවරණ කොමිෂන් සභාව ප්‍රකාශ කළා. මේ අතර, මැතිවරණ කොමිෂන් සභාවේ සභාපතිවරයා සහ ජනාධිපතිවරණයට තරඟ කරන පක්ෂවල සහ එලෙස අපේක්ෂා කරන පක්ෂවල ලේකම්වරුන් අතර සාකච්ඡාවක් අද පස්වරුවේ පැවැත්වෙනවා.  මෙම සාකච්ඡාවට සහභාගි වන ලෙස වැඩබලන පොලිස්පතිවරයා සහ මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පතිවරයා ඇතුළු පොලිස් ප්‍රධානීන්ට ද දැනුම් දී ඇති බවයි මැතිවරණ කොමිෂන් සභාවේ ප්‍රකාශකයෙකු සදහන් කළේ. එමෙන්ම, ජනාධිපතිවරණයට ඉදිරිපත් වන යම් අපේක්ෂකයෙකු හෝ පක්ෂයක් ප්‍රවර්ධනය වන සේ මාර්ග දෙපස ඇති ඩිජිටල් නාමපුවරු සහ සිනමා ශාලාවල ප්‍රචාරක පට ප්‍රචාරණය මැතිවරණ නීතියට අනුව දඬුවම් ලැබිය හැකි වරදක් බවයි මැතිවරණ කොමිසන් සභාව නිවේදනය කළේ.  එහි අධ්‍යක්‍ෂ ජනරාල් සමන් ශ්‍රී රත්නායක නිවේදනයක් නිකුත් කරමින් සඳහන් කළේ එවැනි ප්‍රචාරණයන් සඳහා කොන්ත්‍රාත්තුවලට එළඹීම සහ ප්‍රචාරය කිරීමද මැතිවරණ නීතියට අනුව වරදක් වන බවයි."
    },
    {
        "content": "වල්ලපට්ටා සමඟ ශ්‍රී ලාංකිකයෙකු කටුනායක ගුවන් තොටුපළ රේගුව අත්අඩංගුවට ගෙන තිබෙනවා.  ඩුබායිවලට යාමට පැමිණි 22 හැවිරිදි මෙම පුද්ගලයා සතුව තිබී වල්ලපට්ටා කිලෝ 22යි ග්‍රෑම් 95ක් ගුවන් තොටුපළ රේගුව භාරයට ගනු ලැබුවා. ඊට අමතරව මොහු ළග තිබී වල්ලපට්ටා තෙල් ග්‍රෑම් 300ක් ද සොයාගෙන තිබෙනවා.  මෙම වල්ලපට්ටා තොගය රාජසන්තක කළ රේගුව සැකකරුට රුපියල් 50,000ක දඩයක් නියම කරනු ලැබුවා."
    },
    {
        "content": "දීප ව්‍යාප්ත තැපැල් කාර්යාවල අන්තර්ජාල පද්ධතිය අක්‍රියව පැවතීම නිසා දෛනික තැපැල් සේවා කටයුතු සිදුකර ගැනීමට නොහැකි වී ඇති බව ඒකාබද්ධ තැපැල් වෘත්තීය සමිති ප්‍රකාශ කළා.  තැපැල් කාර්යාල 653ක සහ උප තැපැල් කාර්යාල 3410ක සේවා කටයුතු මෙලෙස අඩපණ වී අදට දින 5ක් ගත වනවා.  ඉදිරි දින දෙක තුළ මෙම අන්තර්ජාල පද්ධතිය යථා තත්ත්වයට පත් නොකළහොත් වෘත්තීය ක්‍රියාමාර්ගයකට එළඹෙන බවයි එම පෙරමුණේ කැදවුම්කරු කේ.එම්. චින්තක බණ්ඩාර හිරු ප්‍රවෘත්ති අංශයට සඳහන් කළේ."
    },
    {
        "content": "රට පුරා ගම්මානවල ජනතාව මුහුණ දී ඇති ගමේ ගැටලු පිළිබඳව බලධාරීන් දැනුවත් කර විසඳුම් ලබාදීමේ අරමුණින් දියත්කළ හිරු ගමින් ගමට වැඩසටහන ඊයේ ක්‍රියාත්මක කෙරුණේ ත්‍රිකුණාමලය - කන්තලේ - අග්බෝපුර - 85 ගම්මානය කේන්ද්‍ර කරගනිමින්.  ගමේ ගැටළු පිළිබඳව බලධාරීන් දැනුවත් කර, සජීවී වැඩසටහන්වලට සම්බන්ධවීමට ඔවුන්ට එහිදී අවස්ථාව හිමිවූ අතර, ත්‍යාග රැසක්ද ගම්වැසියන්ට ලබාදීමට හිරු එෆ්.එම්. කටයුතු කළා."
    },
    {
        "content": "ශ්‍රී ලංකා පොදුජන පෙරමුණේ ජනාධිපති අපේක්ෂක ගෝඨාභය රාජපක්ෂ සහ ශ්‍රී ලංකා නිදහස් පක්ෂයේ නියෝජිතයින් අතර හමුවක් ඊයේ රාත්‍රියේ සිදුව තිබෙනවා.  කොළඹ පැවති මෙම සාකච්ඡාවට එක්සත් ජනතා නිදහස් සන්ධානයේ මහ ලේකම් පාර්ලිමේන්තු මන්ත්‍රී මහින්ද අමරවීර, ශ්‍රී ලංකා නිදහස් පක්ෂයේ මහ ලේකම් පාර්ලිමේන්තු මන්ත්‍රී දයාසිරි ජයසේකර සහ නිදහස් පක්ෂයේ භාණ්ඩාගාරික පාර්ලිමේන්තු මන්ත්‍රී ලසන්ත අලගියවන්න ද එක්ව සිටි බවයි වාර්තාවන්නේ.  දෙපාර්ශවය අතර සාකච්ඡාවක් අද දිනයේද පැවැත්වෙන බවද සාකච්ඡාවට එක්වූ මන්ත්‍රීවරයෙකු සඳහන් කළා. මේ අතර ජනාධිපතිවරණයේදී ගෝඨාභය රාජපක්ෂ තරග කරන පක්ෂයේ ලකුණ වෙනස් කරන්නේ නම් නීතිමය ගැටළුවක් පැනනැගිය හැකි බව විපක්ෂ නායක මහින්ද රාජපක්ෂ ප්‍රකාශ කළා."
    },
    {
        "content": "එක්සත් ජාතික පක්ෂයේ විශේෂ මහා සම්මේලනයක් අද පැවැත්වෙනවා. ඒ, කොළඹ සුගතදාස ගෘහස්ථ ක්‍රීඩාංගණයේදියි. උදෑසන 9.30 ට මෙම සම්මේලනය පක්ෂ නායක අග්‍රාමාත්‍ය රනිල් වික්‍රමසිංහගේ ප්‍රධානත්වයෙන් ආරම්භ කරන බවයි පක්ෂ මහ ලේකම් අමාත්‍ය අකිල විරාජ් කාරියවසම් නිවේදනයක් නිකුත් කරමින් සඳහන් කළේ.  මෙහිදි පක්ෂයේ නියෝජ්‍ය නායක අමාත්‍ය සජිත් ප්‍රේමදාසගේ ජනාධිපති අපේක්ෂකත්වයද සම්මත කරගැනීමට නියමිතයි."
    },
    {
        "content": "ලෝක අමද්‍යප දිනය අදට යෙදී තිබෙනවා.  ඒ වෙනුවෙන් දිවයිනේ සියලූ සුරාසැල් වසා තබන ලෙසයි සුරාබදු දෙපාර්තමේන්තුව නියෝග කළේ.  එම නියෝග කඩ කරන සුරාසැල් වහා අත්හිටුවීමට කටයුතු කරන බවට සුරාබදු කොමසාරිස් ජනරාල් දැනුම් දෙනවා."
    },
    {
        "content": "ගාල්ල - උඩුගම - පින්නදූව ප්‍රදේශයේ අද උදෑසන සිදුවූ අනතුරකින් තරුණයෙකු ජීවිතක්ෂයට පත්ව තිබෙනවා.  අක්මීමන පොලීසිය සඳහන් කළේ යතුරුපැදියක් සහ බස් රථයක් මුහුණට මුහුණ ගැටීමෙන් මෙම අනතුර සිදුව ඇති බවයි.  අනතුරින් යතුරුපැදිකරු එම ස්ථානයේදීම ජීවිතක්ෂයට පත්ව ඇති බවයි පොලීසිය කියා සිටියේ. මියගිය පුද්ගලයාගේ අනන්‍යතාව මෙතෙක් තහවුරු වී නැහැ."
    },
    {
        "content": "ශ්‍රී ලංකාවේ දිගම උමං මාර්ගය ලෙස සැළකෙන උමා ඔය බහුකාර්ය සංවර්ධන ව්‍යාපෘතියේ ප්‍රධාන උමං මාර්ගයේ කැණීම් කටයුතු ඊයේ පස්වරුවේ සම්පූර්ණයෙන්ම අවසන් කෙරුණා.  කිලෝමීටර 15 යි මීටර 400 ක දිගින් යුත් මෙම උමං මාර්ගයේ කැණීම් කටයුතු ආරම්භ කෙරුණේ 2012 වර්ෂයේදියි. ඒ, බණ්ඩාරවෙල - පුහුල්පොල - ඇත්දලපිටිය සහ වැලිමඩ - කරදපොල ප්‍රදේශවලින්.  මෙම ස්ථානවලින් ඇරඹි උමං මාර්ගයේ කැණීම් කටයුතු ඊයේ පස්වරුවේ එකිනෙකට සම්බන්ධ වූ බවයි ව්‍යාපෘතිය භාර ප්‍රධාන ඉංජිනේරු සුනිල් ද සිල්වා කියා සිටියේ."
    },
    {
        "content": "ජනාධිපතිවරණයට අදාළව දැනට ප්‍රදර්ශනය කර තිබෙන ප්‍රචාරක පුවරු ස්වෙච්ඡාවෙන් ඉවත් කර නොගන්නේ නම් මේ මස 07 වැනිදා නාම යෝජනා කාලසීමාව අවසන්වීමත් සමඟ ඒවා ඉවත් කිරීමට කටයුතු කරන ලෙස මැතිවරණ කොමිෂන් සභාව, පොලිසියට දැනුම් දී තිබෙනවා.  ඒ, ඉදිරි ජනාධිපතිවරණය සම්බන්ධයෙන් දේශපාලන පක්ෂ නියෝජිතයින්, මැතිවරණ කොමිෂන් සභාව සහ පොලිස් දෙපාර්තමේන්තුව අතර රාජගිරියේ පිහිටි මැතිවරණ කොමිෂන් සභාවේ ඊයේ පැවති සාකච්ඡාවේදීයි. එම සාකච්ඡාව සඳහා ජනාධිපතිවරණයට තරඟ කිරීමට අපේක්ෂිත දේශපාලන පක්ෂවල නියෝජිතයින් සහ ඇප තැන්පත් කරන ලද නියෝජිතයින් මෙන්ම වැඩබලන පොලිස්පතිවරයා, මැතිවරණ කටයුතු භාර ජ්‍යෙෂ්ඨ නියෝජ්‍ය පොලිස්පතිවරයා ඇතුලු තවත් ජ්‍යෙෂ්ඨ පොලිස් නිලධාරීන් පිරිසක්ද එක්ව සිටියා.  ජනාධිපතිවරණයට අදාළව මේ වනවිට පිළිගත් දේශපාලන පක්ෂ 10 කින්, ස්වාධීන කණ්ඩායම් 9 කින් සහ ලියාපදිංචි නොවූ දේශපාලන පක්ෂයක අපේක්ෂකයෙකු ඇප තැන්පත් කර තිබෙනවා."
    },
    {
        "content": "හෙරොයින් ග්‍රෑම් 2 යි මිලිග්‍රෑම් 300 ක් සමඟ පසුගිය මස 24 වනදා ඉංගිරිය ප්‍රදේශයේදී අත්අඩංගුවට ගත් සැකකරුවන් දෙදෙනෙකුගෙන් සිදුකළ ප්‍රශ්ණ කිරීම්වලදී අපරාධ රැසක තොරතුරු අනාවරණ වී තිබෙනවා.  පොලිස් මාධ්‍ය ප්‍රකාශක කාර්යාලය සඳහන් කළේ ඉංගිරිය ප්‍රදේශයේ වෙළඳසැලකට ඇතුලුවී අවි පෙන්වා බියගන්වමින් රන් භාණ්ඩ කොල්ලකෑම, කිරිඇල්ල ප්‍රදේශයේදී පුද්ගලයෙකුට වෙඩි තබා මනුෂ්‍ය ඝාතනයට තැත්කර රන් භාණ්ඩ කොල්ලකෑම සහ අවිස්සාවේල්ල බැංකුවට ඇතුලුවී මුදල් සහ රන් භාණ්ඩ කොල්ලකෑමේ සිද්ධීන්ට මොවුන් සම්බන්ධ බවට තොරතුරු අනාවරණය වී ඇති බවයි."
    },
    {
        "content": "ශ්‍රී ලංකා නිදහස් පක්ෂයේ තීරණාත්මක මධ්‍යම කාරක සභා රැස්වීම අද පස්වරුවේ පැවැත්වීමට නියමිතයි.  පක්ෂ සභාපති ජනාධිපති මෛත්‍රීපාල සිරිසේනගේ ප්‍රධානත්වයෙන් රාත්‍රී 7 ට කොළඹ පිහිටි ජනාධිපති නිල නිවසේදී මෙම මධ්‍යම කාරක සභා රැස්වීම පැවැත්වෙනු ඇති බවයි පක්ෂයේ ජ්‍යෙෂ්ඨයෙකු හිරු ප්‍රවෘත්ති අංශයට සඳහන් කළේ.  ඉදිරි ජනාධිපතිවරණයේදී ශ්‍රී ලංකා නිදහස් පක්ෂය අනුගමනය කරන ක්‍රියාමාර්ගය පිළිබඳව මෙහිදී අවසන් තීන්දුවකට එළඹීමටයි නියමිතව ඇත්තේ. මේ අතර, ඉදිරි ජනාධිපතිවරණය සම්බන්ධයෙන් දැනුවත් කිරීම සඳහා ශ්‍රී ලංකා නිදහස් පක්ෂයේ දිස්ත්‍රික් හා ආසන සංවිධායකවරුන්ගේ හමුවක් ඊයේ පැවැත්වුණා.  ඒ, ජනාධිපති මෛත්‍රීපාල සිරිසේනගේ ප්‍රධානත්වයෙන් ජනාධිපති මන්දිරයේදීයි."
    },
    {
        "content": "මෙවර 5 ශ්‍රේණිය ශිෂ්‍යත්ව විභාගයේ ප්‍රතිඵල ලබන සතියේ නිකුත් කරන බව විභාග දෙපාර්තමේන්තුව පවසනවා.  විභාග කොමසාරිස් ජනරාල් සනත් පූජිත හිරු ප්‍රවෘත්ති අංශයට කියා සිටියේ ඊට අදාළ කටයුතු මේ වන විට අවසන් අදියරේ පවතින බවයි."
    },
    {
        "content": "පාර්ලිමේන්තු මන්ත්‍රීවරුන් වන එස්.බී. දිසානායක, ඩිලාන් පෙරේරා සහ ලක්ෂ්මන් යාපා අබේවර්ධනට අද දිනයේදී ශ්‍රී ලංකා නිදහස් පක්ෂ විනය කමිටුව හමුවේ පෙනී සිටින ලෙස දැනුම් දී තිබෙනවා.  නිදහස් පක්ෂ මහ ලේකම් පාර්ලිමේන්තු මන්ත්‍රී දයාසිරි ජයසේකර හිරු ප්‍රවෘත්ති අංශයට සඳහන් කළේ අද පෙරවරු 11.30, දහවල් 12.30 සහ දහවල් 1.30 යන වේලාවන්හිදි ඔවුන් මෙලෙස කැඳවා ඇති බවයි.  ශ්‍රී ලංකා පොදුජන පෙරමුණේ සාමාජිකත්වය ලබාගැනීම හේතුවෙන් මොවුන්ට නිදහස් පක්ෂ විනය කමිටුව හමුවේ කරුණු දක්වන ලෙස පසුගියදා ලිපි මගින් දැනුම්දී තිබුණා. කෙසේ වෙතත්, මේ සම්බන්ධයෙන් අදහස් දක්වමින් පාර්ලිමේන්තු මන්ත්‍රී එස්.බී. දිසානායක සහ ලක්ෂ්මන් යාපා අබේවර්ධන හිරු ප්‍රවෘත්ති අංශයට කියා සිටියේ අත්‍යාවශ්‍ය රාජකාරි කටයුතු කිහිපයක් හේතුවෙන් තමන්ට අද දිනයේදී විනය කමිටුව හමුවේ පෙනී සිටීමට නොහැකි බවයි. එසේම, ඒ.එච්.එම්. ෆවුසි සහ විජිත් විජයමුණ සොයිසාටද වෙනත් පක්ෂවලට සහය දැක්විම සම්බන්ධයෙන් කරුණු දක්වන ලෙසට නිදහස් පක්ෂය මීට පෙර ලිපි යොමු කර තිබුණා. මේ අතර ශ්‍රී ලංකා නිදහස් පක්ෂයේ තීරණාත්මක මධ්‍යම කාරක සභා රැස්වීම අද පස්වරුවේ පැවැත්වෙනවා.  පක්ෂ සභාපති ජනාධිපති මෛත්‍රීපාල සිරිසේනගේ ප්‍රධානත්වයෙන් රාත්‍රී 8 ට පමණ කොළඹ ජනාධිපති නිල නිවසේදී මෙම මධ්‍යම කාරක සභා රැස්වීම පැවැත්වීමට නියමිත බවයි එම පක්ෂයේ මාධ්‍ය ප්‍රකාශක පාර්ලිමේන්තු මන්ත්‍රී වීරකුමාර දිසානායක සඳහන් කළේ.  ඉදිරි ජනාධිපතිවරණයේදී ශ්‍රී ලංකා නිදහස් පක්ෂය අනුගමනය කරන ක්‍රියාමාර්ගය පිළිබඳව මෙහිදී අවසන් තීන්දුවකට එළඹීමට නියමිතයි."
    },
    {
        "content": "හිටපු ජනාධිපති මහින්ද රාජපක්ෂ මහතාගේ සහ ශිරන්ති වික්‍රමසිංහ රාජපක්ෂ මහත්මියගේ දෙවැනි පුත් ශ්‍රී ලංකා නාවික හමුදාවේ ලුතිනන් කමාන්ඩර් යෝෂිත රාජපක්ෂ මහතා සහ ආනන්ද ජයසේකර මහතාගේ සහ එම මහත්මියගේ දියණිය නිතීෂා ජයසේකර මෙනෙවියගේ විවාහ මංගල්‍ය උත්සවය අද (3දා) පෙරවරුවේ කොළඹ ගාලුමුව‍ෙදාර මෝදර හෝටලයේදී පැවැත් වෙයි."
    },
    {
        "content": "අනිවාර්ය නිවාඩු යවා සිටින පොලිස්පති පූජිත් ජයසුන්දරගේ සහ හිටපු ආරක්ෂක ලේකම් හේමසිරි ප්‍රනාන්දුගේ නමින් පවත්වාගෙන යන බැංකු ගිණුම් සම්බන්ධයෙන් තොරතුරු වහාම අපරාධ පරීක්ෂණ දෙපාර්තමේන්තුවට ලබාදෙන ලෙස අධිකරණය බැංකු සහ මූල්‍ය සමාගම් 80 කට අද නියෝග කළා.  කොළඹ ප්‍රධාන මහේස්ත්‍රාත් ලංකා ජයරත්න මෙම නියෝගය නිකුත් කළේ පාස්කු ඉරිදා ප්‍රහාරය සම්බන්ධයෙන් ලැබී තිබූ බුද්ධි තොරතුරු වලට අනුව ක්‍රියාමාර්ග නොගැනීම සම්බන්ධයෙන් වන නඩුවට අදාළව අපරාධ පරීක්ෂණ දෙපාර්තමේන්තුව කළ කරුණු දැක්වීමක් සළකා බලමින්.  එමෙන්ම ඔවුන් දෙදෙනාගේ දුරකථන සබඳතා පිළිබඳ තොරතුරුද අපරාධ පරීක්ෂණ දෙපාර්තමේන්තුවට ලබාදෙන ලෙසයි මෙහිදී මහේස්ත්‍රාත්වරිය දුරකථන සමාගම් වෙත දැනුම් දුන්නේ."
    },
    {
        "content": "ආන්දෝලනයට තුඩුදුන් හබරණ - හිරිවඩුන්න - තුම්බිකුලම රක්ෂිතයේ දී ඇතින්නියන් හයදෙනෙකු සහ වන අලියෙකු අස්වාභාවික ලෙස මියයාමේ සිද්ධියේ රස පරීක්ෂක වාර්තාව ලබන සතියේදී අධිකරණයට ලබාදෙන බව රජයේ රස පරීක්ෂක ඒ. වැලිඅංග  ප්‍රකාශ කළා.   මියගිය වන අලින්ගේ සිරුරු කොටස්වල සාම්පල රස පරීක්ෂක දෙපාර්තමේන්තුව වෙත ලැබී ඇත්තේ ඊයේ දිනයේයි.  එදිනම එහි පරීක්ෂණ කටයුතු ආරම්භ කර ඇති අතර, කඩිනමින් වාර්තාව සකස් කර අධිකරණයට ලබාදීමට කටයුතු කරන බවයි රජයේ රස පරීක්ෂකවරයා වැඩිදුරටත් සඳහන් කළේ. තුම්බිකුලම රක්ෂිතයට ආසන්න ප්‍රදේශයේ තිබී අභිරහස් ලෙස මිය ගිය ඇතින්නියන් 6 දෙනාගේ සහ වන අලියෙකු සිරුරු සොයාගැනීම ආරම්භ කරනු ලැබුවේ පසුගිය 27 වනදා සිටයි."
    },
    {
        "content": "ජනාධිපතිවරණය සඳහා ඇප මුදල් තැන්පත් කරන අපේක්ෂකයන්ගේ නියෝජිතයන් සහ මැතිවරණ කොමිෂන් සභාවේ සභාපති මහින්ද දේශප්‍රිය අතර සාකච්ජාවක් මේ මස 06 වනදා පැවැත්වෙනවා.  එම සාකච්ජාව සඳහා පොලිසියේ ජේ්‍යෂ්ඨ නිලධාරීන්ට ද එක්වන ලෙසයි දැනුම් දී ඇත්තේ.  මෙම සාකච්ජාවේදී නාම යෝජනා දින ආරක්ෂාව, මැතිවරණ කොමිෂන් සභා පරිශ්‍රයට පැමිණිය හැකි පක්ෂයක නියෝජිතයින් සංඛ්‍යාව සහ දැන්වීම් ප්‍රචාරය ඇතුළු කරුණු රැසක් සම්බන්ධයෙන් සාකච්ජා කිරීමට නියමිතයි.  ජනාධිපතිවරණයට අදාලව ඇප මුදල් තැන්පත් කිරීමට ලබාදුන් කාලය මේ මස 06 වනදා මධ්‍යහම 12ට අවසන් වීමට නියමිතයි. එමෙන්ම ජනාධිපතිවරණයේ නාම යෝජනා භාර ගැනීම මේ මස 07 වනදා සිදු කෙරෙනවා. නොවැම්බර් 16 වන දින පැවැත්වෙන ජනාධිපතිවරණය සඳහා මේ වනවිට අපේක්ෂකයන් 21 දෙනෙකු ඇප මුදල් තැන්පත් කර තිබෙනවා.  අද දිනයේ ජන පෙරමුණ වෙනුවෙන් පූජ්‍ය බත්තරමුල්ලේ සීලරතන හිමියන් ඇප මුදල් තැන්පත් කළ බවයි මැතිවරණ කොමිසමේ ප්‍රකාශකයෙකු කියා සිටියේ. මේ අතර ජනාධිපතිවරණය සඳහා නාමයෝජනා භාරගන්නා ලබන සඳුදා කොළඹ අධ්‍යාපන කලාපයට අයත් කොට්ඨාශ 3 ක සියලූ පාසල් වසා තබන බව අධ්‍යාපන අමාත්‍යාංශය නිවේදනය කළා.  මැතිවරණ කොමිසමේ සභාපති මහින්ද දේශප්‍රිය, අධ්‍යාපන ලේකම් එම්.එන්. රණසිංහගෙන් කළ ඉල්ලීමකට අනුවයි මෙම තීරණය ගෙන ඇත්තේ.  ඒ, මැතිවරණ කොමිෂන් සභා පරිශ්‍රයට පැමිණෙන දේශපාලන පක්ෂවල නියෝජිතයන් සහ ඔවුන්ගේ රථවාහන හේතුවෙන් පාසල් අවට මාර්ග අවහිර වීම පිළිබඳව සළකා බලමින්. මීට අමතරව ශ්‍රී ජයවර්ධනපුර අධ්‍යාපන කලාපයේද පාසල් 3 ක් වසා තබන බවයි අධ්‍යාපන අමාත්‍යාංශය නිවේදනය කළේ.  ඒ අනුව කොළඹ අධ්‍යාපන කලාපයට අයත් බොරැල්ල, දකුණු කොළඹ සහ මැද කොළඹ කොට්ඨාශවල සියලූම පාසල්ද ශ්‍රී ජයවර්ධනපුර කලාපයේ රාජගිරිය ජනාධීපති විද්‍යාලය, රාජගිරිය හේවාවිතාරණ විද්‍යාලය සහ රාජගිරිය හේවාවිතාරණ ආදර්ශ කණිෂ්ඨ විද්‍යාලය ද එදිනට වසා තැබෙනවා."
    },
    {
        "content": "ඥාණයට මුල්තැන දෙන ආර්ථිකයක් ගොඩනැගිය යුතු බව ශ්‍රී ලංකා පොදුජන පෙරමුණේ ජනාධිපති අපේක්ෂක ගෝඨාභය රාජපක්ෂ ප්‍රකාශ කළා."
    },
    {
        "content": "ඓතිහාසික ගාලු කොටු පවුරේ උමං කාණු විවරයක් ගිලා බැසීමට ලක්ව තිබෙනවා.  ගාලු උරුමය පදනමේ නිලධාරියෙකු කියා සිටියේ මේ වසරේ ගාලු කොටු බැම්මෙහි සංරක්ෂණ කටයුතු සිදුකිරීමට නියමිතව තිබූ එක් ස්ථානයක් මෙලෙස ගිලාබැසීමට ලක්ව ඇති බවයි.  සිද්ධිය වාර්තා වීමත් සමඟ ගාලු උරුමය පදනම විසින් එම ස්ථානයට ජනතාව පැමිණීම වලක්වාලමින් ආරක්ෂා කිරීමට පියවර ගෙන තිබෙනවා."
    },
    {
        "content": "අමාත්‍ය සජිත් ප්‍රේමදාස එක්සත් ජාතික පක්ෂයේ ජනාධිපති අපේක්ෂකයා ලෙස ප්‍රකාශයට පත් කිිරිමේ යෝජනාවට අද එම පක්ෂයේ විශේෂ මහ සම්මේලනයේදී අනුමැතිය හිමිවුණා.  මේ වන විටත් එය සුගතදාස ගෘහස්ත ක්‍රීඩාංගනයේදි පැවත්වෙන්නේ පක්ෂ නායක අග්‍රාමාත්‍ය රනිල් වික්‍රමසිංහගේ ප්‍රධානත්වයෙන්. මෙහිදි ජනාධිපති අපේක්ෂකයා ප්‍රකාශයට පත් කිරීම ඇතුලූ තවත් යෝජනා 06 ක් ඉදිරිපත් වුණා.  ජනාධිපති අපේක්ෂකයා ලෙස අමාත්‍ය සජිත් ප්‍රේමදාසගේ නම සම්මේලනයට යෝජනා කරනු ලැබුවේ පක්ෂ නායක අග්‍රාමාත්‍ය රනිල් වික්‍රමසිංහ විසින්.  ඊට අමතරව බලය බෙදා හැරීම, මැතිවරණ ක්‍රමය වෙනස් කිරිම, විධායක ජනාධිපතිධුරය අහෝසි කිරිම යන යෝජනාද සම්මේලනයට ඉදිරිපත් වූ අතර, එක්සත් ජාතික පක්ෂයේ නායකයා ලෙස තවදුරටත් අග්‍රාමාත්‍ය රනිල් වික්‍රමසිංහ කටයුතු කිරිමේ යෝජනාවටද මෙහිදි අනුමැතිය හිමිවුණා."
    },
    {
        "content": "හලාවත මුහුදු සීමාවේ නීතිවිරෝධී ලෙස ධීවර කටයුතුවල නිරතවූ පුද්ගලයින් හයදෙනෙකු අත්අඩංගුවට ගෙන තිබෙනවා.  අද අලුයම ධීවර හා ඛනිජ සම්පත් සංවර්ධන අමාත්‍යාංශයේ වැටලීම් ඒකකය, වෙරළාරක්ෂක බලකායේ නිලධාරීන් සහ පොලීසිය එක්ව එම මුහුදු සීමාවේ සිදුකළ විශේෂ මෙහෙයුමකදියි මොවුන් අත්අඩංගුවට ගෙන ඇත්තේ.  මොවුන් සමඟ යාත්‍රා 3 ක් සහ මත්ස්‍ය කිලෝ 100 ක් පොලිස් භාරයට ගෙන තිබෙනවා."
    },
    {
        "content": "පළාලි ගුවන් තොටුපල, යාපනය ජාත්‍යන්තර ගුවන් තොටුපල ලෙස නම් කර තිබෙනවා.  ඒ, ප්‍රවාහන අමාත්‍යවරයා විසින් අමාත්‍ය මණ්ඩලයට ඉදිරිපත් කළ යෝජනාවකට අනුවයි.  ප්‍රාදේශීය ගුවන් තොටුපලක් ලෙස පැවති යාපනය පලාලි ගුවන් තොටුපල කලාපීය සහ ජාත්‍යන්තර ගුවන් තොටුපලක් ලෙසට සංවර්ධනය කිරීම පසුගිය ජූලි මස 5 වනදා ආරම්භ කෙරුණා.  එහි සංවර්ධන කටයුතු මේ මස 10 වනදා වනවිට අවසන් වන අතර, 17 වනදා යාපනය ජාත්‍යන්තර ගුවන් තොටුපල ලෙස ජනාධිපති මෛත්‍රීපාල සිරිසේන විසින් විවෘත කිරීමට නියමිතයි.  ඒ අනුව මෙරට පිහිටි ජාත්‍යන්තර ගුවන් තොටුපලවල් සංඛ්‍යාව 5 ක් වනු ඇති."
    },
    {
        "content": "ජනාධිපතිවරණයට ස්වාධීන අපේක්ෂකයෙකු ලෙස ඇප තැන්පත් කිරීම සම්බන්ධයෙන් උතුර පළාත් සභාවේ හිටපු මන්ත්‍රී එම්.කේ. සිවාජිලිංගම්ට එරෙහිව පරීක්ෂණයක් සිදුකිරීමට දෙමළ ජාතික සන්ධානයේ හවුල්කාර පක්ෂයක් වන ටෙලෝ සංවිධානය තීරණය කර තිබෙනවා.  ටෙලෝ සංවිධානයේ සභාපතිවරයා ලෙස කටයුතු කරන හිටපු පළාත් සභා මන්ත්‍රී එම්.කේ. සිවාජිලිංගම් ඊයේ ස්වාධීන අපේක්ෂකයෙකු ලෙස ඇප මුදල් තැන්පත් කරනු ලැබුවා.  පක්ෂයේ නායක පාර්ලිමේන්තු මන්ත්‍රී සෙල්වම් අඩෙක්කලනාදන් සඳහන් කළේ පක්ෂයේ තීරණවලට පිටින් ගොස් ඔහු මෙලෙස ඇප තැන්පත් කර ඇති බවයි. ටෙලෝ සංවිධානයේ කිසිවෙකුත් මෙවර ජනාධිපතිවරණයට ඉදිරිපත් නොවීමට තීරණය කර ඇති මොහොතක මොහු ඉදිරිපත්වීම පක්ෂයේ විනය කඩ කිරීමක් බවයි ඔහු පෙන්වා දුන්නේ. කෙසේ වෙතත්, ජනාධිපතිවරණයට ඇප තැන්පත් කිරීමෙන් අනතුරුව මාධ්‍ය වෙත අදහස් දැක්වූ ටෙලෝ සංවිධානයේ සභාපති හිටපු පළාත් සභා මන්ත්‍රී එම්.කේ. සිවාජිලිංගම් කියා සිටියේ පක්ෂයෙන් ඉවත් වී තමන් ස්වාධීනව ජනාධිපතිවරණයට තරඟ කරන බවයි."
    },
    {
        "content": "ඉදිරි ජනාධිපතිවරණය ජය ගැනීමෙන් අනතුරුව මහ මැතිවරණය ද ජය ගන්නා බව අග්‍රාමාත්‍ය රනිල් වික්‍රමසිංහ ප්‍රකාශ කළා.  අග්‍රාමාත්‍යවරයා මේ බව කියා සිටියේ සිරිකොත පක්ෂ මූලස්ථානයේ ඊයේ පස්වරුවේ පැවති එක්සත් ජාතික පක්ෂ කොළඹ දිස්ත්‍රික් ආසන බල මණ්ඩල රැස්වීමට එක්වෙමින්."
    },
    {
        "content": "ශ්‍රී ලංකා පොදුජන පෙරමුණේ ජනාධිපති අපේක්ෂක ගෝඨාභය රාජපක්ෂගේ පුරවැසිභාවය සම්බන්ධයෙන් තම පෙරමුණ අධිකරණයට යාමේ සූදානමක් ඇති බවට රාජිත සේනාරත්න අමාත්‍යවරයා කරන ලද ප්‍රකාශය ජනතාව සම්පූර්ණයෙන් නොමග යැවීමට හිතාමතා සැළසුම් සහගතව කරන ලද ක්‍රියාවක් බවට ජනතා විමුක්ති පෙරමුණ චෝදනා කරනවා. ගෝඨාභය රාජපක්ෂගේ පුරවැසිභාවය සම්බන්ධයෙන් ජනතා විමුක්ති පෙරමුණ නැවත අධිකරණයට යාමට සූදානම් බව අමාත්‍ය රාජිත සේනාරත්න කොළඹ ඊයේ පැවති උත්සවයකින් අනතුරුව මාධ්‍යවේදීන් යොමුකළ ප්‍රශ්නවලට පිළිතුරු ලබාදෙමින් කියා සිටියා. අමාත්‍ය රාජිත සේනාරත්නගේ එම ප්‍රකාශය පිළිබඳව ජනතා විමුක්ති පෙරමුණේ ප්‍රචාරක ලේකම් පාර්ලිමේන්තු මන්ත්‍රී විජිත හේරත් නිවේදනයක් නිකුත් කරමින් කියා සිටියේ එක්සත් ජාතික පක්ෂය මෙන් මැතිවරණ මගහැර ගොස් වෙනත් කවර හෝ උපක්‍රම භාවිත කර ජනතාවගේ පරමාධිපත්‍ය බලය හෑල්ලු කිරීමට කිසිදු උත්සහයක තම පක්ෂය නිරත නොවන බවයි."
    },
    {
        "content": "කේරළ ගංජා කිලෝ 43ක් සමඟ දෙදෙනෙකු පේදුරුතුඩුව ප්‍රදීපාගාරය ආසන්නයේදී අත්අඩංගුවට ගෙන තිබෙනවා.  පොලිස් විශේෂ කාර්ය බලකායේ යාපනය කඳවුරේ නිලධාරීන් සහ කන්කසන්තුරේ නාවික හමුදා කඳවුරේ නිලධාරීන් එක්ව ඊයේ සිදුකළ වැටලීමකදීයි මොවුන් අත්අඩංගුවට ගෙන ඇත්තේ.  වැඩිදුර විමර්ශන සඳහා ඔවුන් පේදුරුතුඩුව පොලීසියට භාරදී තිබෙනවා."
    },
    {
        "content": "සිරිතුංග ජයසූරිය, බත්තරමුල්ලේ සීලරතන හිමි , ජයන්ත කැටගොඩ, ඒ.එස්.පී. ලියනගේ ජනාධිපතිවරණය සඳහා මේ වන විට නාමයෝජනා භාර දී තිබෙනවා. අනුරුද්ධ පොල්ගම්පල, එම්. කේ සිවජලිංගම්, අශෝක වඩිගමන්ගාව, වජිරපානි සිරිවර්ධන ජනාධිපතිවරණය සඳහා මේ වන විට නාමයෝජනා භාර දී තිබෙනවා. අනුර කුමාර දිසානායක මහතා ජාතික ජනබල වේගය වෙනුවෙන් ජනාධිපතිවරණය සඳහා මේ වන විට නාමයෝජනා භාර දී තිබෙනවා. අපේක්ෂකයන් 35 දෙනෙකු මේ වන විට මැතිවරණ කොමිසම වෙත පැමිණ ඇති බවයි වාර්තා වන්නේ."
    },
    {
        "content": "මෙවර ජනාධිපතිවරණයට ඉදිරිපත් වීම සඳහා ශ්‍රී ලංකා පොදුජන පෙරමුණ සහ ඒකාබද්ධ විපක්ෂය නියෝජනය කරමින් ගෝඨාභය රාජපක්ෂ මහතා මීට සුළු මොහොතකට පෙර නාම යෝජනා භාරදීම සිදුකළා. ඒ රාජගිරියේ පිහිටි මැතිවරණ කොමිෂන් සභා පරිශ්‍රයේදීයි. ඒ සඳහා ගෝඨාභය රාජපක්ෂ මහතා සිය නිවසින් පිටව යාමට පෙර මහා සංඝරත්නයේ ආශිර්වාදය ලබාගැනීම සිදුකලා. එම අවස්ථාවේ දර්ශන පහතින්."
    },
    {
        "content": "සිසුවෙකුට නවක වදය ලබාදීම සම්බන්ධයෙන් අත්අඩංගුවට ගත් රුහුණු විශ්වවිද්‍යාලයේ සිසුන් 19 දෙනා ලබන 21 දක්වා යලි රක්ෂිත බන්ධනාගාර ගත කර තිබෙනවා.  ඒ, ඔවුන් මාතර මහේස්ත්‍රාත් ඉසුරු නෙත්තිකුමාර හමුවට අද ඉදිරිපත් කිරීමෙන් අනතුරුවයි.  පසුගිය ජූලි 31 වනදා නවක වදයට ලක්වූ සිසුවා මාධ්‍ය හමුවක් කැඳවමින් මීට අදාළ කරුණු අනාවරණ කළ අතර, ඒ අනුව සැකකාර සිසුන් අත්අඩංගුවට ගනු ලැබුවේ අගෝස්තු මස 6 වනදායි."
    },
    {
        "content": "ජනාධිපතිවරණයට අදාළව මාධ්‍ය කටයුතු විධිමත්ව සම්බන්ධීකරණය සඳහා රාජගිරිය මැතිවරණ කොමිෂන් සභා පරිශ්‍රය තුළ රජයේ ප්‍රවෘත්ති දෙපාර්තමේන්තුව විසින් විශේෂ මාධ්‍ය මධ්‍යස්ථානයක් ස්ථාපිත කර තිබෙනවා. මැතිවරණ කොමිෂන් සභාව විසින් නිකුත් කරනු ලබන නිල නිවේදන, වීඩියෝ දර්ශන සහ හඩ පට ජනමාධ්‍ය වෙත නිකුත් කිරීම මෙම මධ්‍යස්ථාන හරහා සිදුකරන බවයි රජයේ ප්‍රවෘත්ති දෙපාර්තමේන්තුව සඳහන් කළේ."
    },
    {
        "content": "ශ්‍රී ලංකාවට අලූතින් පත් කෙරුණු නව තානාපතිවරුන් සහ මහකොමසාරිස්වරුන් 14 දෙනෙකු අද ජනාධිපති මෛත්‍රීපාල සිරිසේන වෙත සිය අක්තපත්‍ර භාරදී තිබෙනවා.  ජනාධිපති මන්දිරයේදී ඔවුන් අක්තපත්‍ර භාරදී ඇති බවයි ජනාධිපති මාධ්‍ය අංශය සදහන් කළේ."
    },
    {
        "content": "ජනාධිපතිවරණයක් කැඳවීම නීත්‍යානුකූල නොවන බැවින්, ඒ සඳහා නිකුත් කළ ගැසට් නිවේදනය අවලංගු කරන රීට් ආඥාවක් නිකුත් කරන්නැයි ඉල්ලා ශ්‍රේෂ්ඨාධිකරණයට පෙත්සමක් ගොනුකර තිබෙනවා.  ගාල්ල හිටපු නගරාධිපතිවරයා මෙන්ම, ගාල්ල ආසනයේ ශ්‍රී ලංකා නිදහස් පක්ෂ ප්‍රධාන සංවිධායක මෙත්සිරි ද සිල්වා මෙම නඩුව ගොනුකර ඇති අතර, එමගින් ඔහු වැඩිදුරටත් ඉල්ලා ඇත්තේ 7 වැනිදා ජනාධිපතිවරණයට නාම යෝජනා කැඳවීම ද අත්හිටුවන ලෙසටයි.  එය නීතිවිරෝධි බැවින් ඒ සඳහා රීට් ආඥාවක් නිකුත් කරන ලෙස ඉල්ලමින් තමන් මෙම පෙත්සම ගොනුකළ බවයි ගාල්ල හිටපු නගරාධිපති මෙත්සිරි ද සිල්වා සඳහන් කළේ."
    },
    {
        "content": "තවදුරටත් එක්සත් ජාතික පක්ෂයේ නායකයා ලෙස අග්‍රාමාත්‍ය රනිල් වික්‍රමසිංහ පත් කිරීම ඇතුළු යෝජනා 6ක් අද පැවති එක්සත් ජාතික පක්ෂයේ මහා සම්මේලනයට ඉදිරිපත් කර සම්මත කර ගැණුනා.  එමෙන්ම, එක්සත් ජාතික පක්ෂය ප්‍රමුඛ සන්ධානයේ ජනාධිපති අපේක්ෂකයා ලෙස අමාත්‍ය සජිත් ප්‍රේමදාසගේ නම ද, එහිදී ස්ථිර කර ගත්තා. පරිවර්තනයක ඇරඹුම යන්න තේමා කර ගනිමින් එක්සත් ජාතික පක්ෂයේ මෙම විශේෂ මහා සම්මේලනය පැවැත්වුණේ කොළඹ සුගතදාස ගෘහස්ථ ක්‍රීඩාංගනයේදීයි.  සම්මේලනයට එක්සත් ජාතික පක්ෂයේ පාර්ලිමේන්තු මන්ත්‍රීවරුන්ට අමතරව, ආණ්ඩුවට සහය දක්වන සෙසු පක්ෂ නායකයින් වන පාඨලී චම්පික රණවක, රවුෆ් හකීම්, රිෂාඩ් බදියුර්දීන්, මනෝ ගනේෂන් ඇතුළු අමාත්‍යවරුන් පිරිසක් ද එක්ව සිටියා. එමෙන්ම, එම යෝජනාවට අමතරව, දෙවන යෝජනාව ලෙස ඉදිරිපත් කරනු ලැබුවේ පසුගිය කෘත්‍යාධිකාරි මණ්ඩලය විසින් අනුමත කරන ලද බලය බෙදා හැරීම, මැතිවරණ ක්‍රමයේ ප්‍රතිසංස්කරණ සහ අගමැතිවරයාගේ එකගතාවය මත ක්‍රියාත්මක විධායක ජනාධිපති ධුරය ආදී ව්‍යවස්ථාමය ප්‍රතිසංස්කරණ තවදුරටත් ඉදිරියට ගෙන යාමයි."
    },
    {
        "content": "ජනාධිපතිවරණය සඳහා ඇප මුදල් තැන්පත් කිරීමේ කටයුතු අදින් අවසන් වනවා.  අද පෙරවරු 8.30 සිට මධ්‍යහ්න 12 දක්වා එම කටයුතු සිදු කෙරෙනු ඇති.  ඇප මුදල් තැන්පත් කිරීම පසුගිය මස 19 වනදා සිට ආරම්භ වූ අතර, මේ වනවිට අපේක්ෂකයින් 33 දෙනෙකු වෙනුවෙන් ජනාධිපතිවරණය සඳහා ඇප මුදල් තැන්පත් කර තිබෙනවා.  පිළිගත් දේශපාලන පක්ෂ 16 ක්,  වෙනත් පක්ෂ 3 ක් සහ ස්වාධීන අපේක්ෂකයින් 14 දෙනෙකු ඊට ඇතුළත්. මේ අතර මෙවර ජනාධිපතිවරණය සඳහා ඇප මුදල් තැන්පත් කර ඇති සියලූ අපේක්ෂකයින් අද මැතිවරණ කොමිසන් සභාව වෙත කැඳවා තිබෙනවා.  අද පස්වරු 2.30 ට ඔවුන් මෙලෙස කැඳවා ඇත්තේ හෙට දිනයේ ක්‍රියාත්මක නාමයෝජනා භාර ගැනීමේ වැඩපිළිවෙල සහ ඉදිරි පියවර සම්බන්ධයෙන් දැනුවත් කිරීමට බවයි මැතිවරණ කොමිසන් සභාවේ ප්‍රකාශකයෙකු සඳහන් කළේ. ජනාධිපතිවරණයේ නාම යෝජනා භාර ගැනීම හෙට පෙරවරු 9 සිට 11 දක්වා."
    },
    {
        "content": "ශ්‍රී ලංකා පොදුජන පෙරමුණ ප්‍රමුඛ ඒකාබද්ධ විපක්ෂයේ ජනාධිපති අපේක්ෂක ගෝඨාභය රාජපක්ෂ අද උදෑසන සිය නාම යෝජනා පත්‍රයට අත්සන් තැබුවා.  පෙරවරු 9.46 ට ගෝඨාභය රාජපක්ෂ සිය නාමයෝජනා පත්‍රයට අත්සන් තැබුවේ මිරිහානේ පිහිටි ඔහුගේ නිවසේදියි.  මෙම අවස්ථාවට හිටපු ජනාධිපති විපක්ෂ නායක මහින්ද රාජපක්ෂ, හිටපු කථානායක චමල් රාජපක්ෂ, හිටපු අමාත්‍ය බැසිල්  රාජපක්ෂ ඇතුලූ ඒකාබද්ධ විපක්ෂය නියෝජනය කරන පාර්ලිමේන්තු මන්ත්‍රීවරුන් සහ ප්‍රභූවරුන් රැසක් එක්ව සිටියා.  නාමයෝජනා අත්සන් තැබීමේ අවස්ථාවට පෙර මහා සංඝරත්නය විසින් පිරිත් සජ්ජායනාවක්ද සිදුකළා."
    },
    {
        "content": "5 ශ්‍රේණිය ශිෂ්‍යත්ව විභාගයේ ප්‍රතිඵල අන්තර්ජාලයට නිකුත් කර තිබෙනවා. මෙවර පහ ශ්‍රේණිය ශිෂ්‍යත්ව විභාගයට අදාළව සිංහල මාධ්‍යයෙන් පෙනී සිටි සිසුන්ගේ අවම කඩඉම් ලකුණු සීමාව 159 ක් වන අතර, දෙමළ මාධ්‍යයෙන් පෙනී සිටි සිසුන්ගේ අවම කඩඉම් ලකුණු සීමාව 154 ක් බවයි විභාග දෙපාර්තමේන්තුව සඳහන් කළේ."
    },
    {
        "content": "පාහියංගල ලෙන්වලින් හමුවූ ප්‍රාග් ඓතිහාසික යුගයේ ක්‍ෂුද්‍ර ශිලා අවි, ආසියාකරයේ මානව වර්ගයා නිමවු පැරණිම මෙවලම් බව නව අධ්‍යයනයකින් හෙළිවී තිබෙනවා.  ජර්මනියේ මැක්ස් ප්ලාන්ක් මානව ඉතිහාස විද්‍යා ආයතනයේ පර්යේෂකයන් පිරිසක් සිදුකළ මෙම අධ්‍යනයෙන් අනාවරණ වී ඇත්තේ එය ලොව පුරා  ඕනෑම වැසි වනාන්තර පරිසරයකින් හමුවූ පැරණිතම මානව මෙවලම් බවයි.  චීන බෞද්ධ භික්ෂුවක් වන ෆාහියන් හිමියන් ගවේෂනය කළ පාහියන්ගල ලෙනෙන් හමුවූ මෙම මෙවලම් වසර 45,000 ක් පමණ පැරණි බව අනාවරණ වී තිබෙනවා.  දකුණු ආසියාවේ පැරණිතම මානව ලෙන් ද ශ්‍රී ලංකාවෙන් හමුවන බවයි ජර්මානු පර්යේෂණායතනය පෙන්වා දෙන්නේ. පාහියන්ගල ලෙනෙන් හමුවූ ක්‍ෂුද්‍ර ගල් මෙවලම්වලින් හෙළිවන තවත් කරුණක් වන්නේ හෝමෝසේපියන් මානවයා ලොව පුරා පැතිරීමේදී එක් එක් පරිසරයන්ට අනුවර්තනය වීම සඳහා මෙවැනි මෙවලම් නිර්මාණය කර ඇති බවයි."
    },
    {
        "content": "පාර්ලිමේන්තු මන්ත්‍රී මහින්දානන්ද අලුත්ගමගේට සහ සතොස හිටපු සභාපති නලින් ප්‍රනාන්දුට මේ මස 15 වනදා සිට විදෙස් ගමන් තහනම් කරමින් බස්නාහිර පළාත්බද දෙවන විශේෂ ත්‍රිපුද්ගල මහාධිකරණය අද නියෝගයක් නිකුත් කළා."
    },
    {
        "content": "අම්පාර මහඔය වාගස්පිටිය ප්‍රදේශයේදී විදුලිසැර වැදීමෙන් පුද්ගලයන් දෙදෙනෙකු මියගොස් තිබෙනවා.  ඊයේ සවස ඔවුන් ගවයන් රැගෙන ඒමට ගිය අවස්ථාවේදී මෙලෙස විදුලිසැර වැදී ඇති බවටයි අනාවරණ වී ඇත්තේ.  ප්‍රදේශයේ ගොවීන් තම බඩ ඉරිගු වගාවන්වල ආරක්ෂාවට යොදා ඇති අලි වැටකින් මෙම පුද්ගලයන්ට විදුලිසැර වැදී ඇතැයි සඳහන්.  මියගොස් ඇත්තේ වාගස්පිටිය ප්‍රදේශයේ පදිංචි දෙදෙනෙක්.  සිද්ධිය පිළිබඳ මහඔය පොලිසිය වැඩිදුර විමර්ශණ සිදු කරනවා."
    },
    {
        "content": "11 හැවිරිදි තම නැගණියට පහරදී තුවාල සිදුකළ 21 හැවිරිදි තරුණයෙකු මේ මස 10 වනදා දක්වා රක්ෂිත බන්ධනාගාර ගත කිරීමට ගාල්ල ප්‍රධාන මහේස්ත්‍රාත් හර්ෂණ කැකුණවෙල නියෝග කර තිබෙනවා.  සැකකරු ඉමදූව - පරගොඩ ප්‍රදේශයේ පදිංචි විවාහක තරුණයෙක්.  පහරකෑමට ලක්වූ ඔහුගේ නැගණිය 8 ශ්‍රේණියේ ඉගෙනුම ලබන අතර පාසලේ පන්ති භාර ගුරුතුමිය, ඇයගේ පාදවල තිබූ තුවාල දැක ඒ පිළිබඳ විමසීමේදීයි තම සොහොයුරා පහරදුන් බව පවසා ඇත්තේ.  ඒ අනුව ඉමදූව ප්‍රාදේශීය ලේකම් කාර්යාලයේ ළමා හිමිකම් ප්‍රවර්ධන අංශය හරහා ගුරුතුමිය පොලීසියට කළ දැනුම්දීම් මත සැකකරු අත්අඩංගුවට ගෙන තිබුණා."
    },
    {
        "content": "අද මධ්‍යම රාත්‍රියේ සිට ගෘහස්ථ ගෑස් සිලින්ඩරයක මිල රුපියල් 240කින් පහත දමන බව ලිට්රෝ ගෑස් සමාගම ප්‍රකාශ කළා.  එසේම, කිලෝග්‍රෑම් 5 ගෘහස්ථ ගෑස් සිලින්ඩරයක මිල අද මධ්‍යම රාත්‍රියේ සිට රුපියල් 598 ක් දක්වා අඩු වන අතර, කිලෝග්‍රෑම් 2 යි දශම 3 ගෑස් සිලින්ඩරයක නව මිල රුපියල් 289 ක් බවයි ලිට්රෝ ගෑස් සමාගම වැඩිදුරටත් සඳහන් කළේ."
    },
    {
        "content": "පාර්ලිමේන්තු මන්ත්‍රී චමල් රාජපක්ෂ අද ස්වාධීන අපේක්ෂකයෙකු ලෙස ඉදිරි ජනාධිපතිවරණය වෙනුවෙන් ඇප මුදල් තැන්පත් කර තිබෙනවා.  ශ්‍රී ලංකා නිදහස් පොදුජන සන්ධාන අපේක්ෂකයා ලෙස මෙලෙස ඔහු වෙනුවෙන් ඇප මුදල් තැන්පත් කර ඇති බව මැතිවරණ කොමිසම ප්‍රකාශ කළා. මේ අතර, එක්සත් ජාතික පෙරමුණේ ජනාධිපති අපේක්ෂකයා ලෙස අමාත්‍ය සජිත් ප්‍රේමදාස වෙනුවෙන් ඇප මුදල් තැන්පත් කිරීම ද අද පෙරවරුවේ සිදුකෙරුණා.  එක්සත් ජාතික පක්ෂය ප්‍රමුඛ ප්‍රජාතන්ත්‍රවාදී ජාතික පෙරමුණ නියෝජනය කරමින් ඔහු ඉදිරිපත් වන්නේ හංසයා ලකුණෙන්. එළඹෙන ජනාධිපතිවරණයට අදාළව මේ වනවිට අපේක්ෂකයින් 33 දෙනෙක් වෙනුවෙන් ඇප මුදල් තැන්පත් කර ඇති බවයි මැතිවරණ කොමිෂන් සභාව සඳහන් කළේ.  අද දිනයේ පමණක් අපේක්ෂකයින් 12 දෙනෙකු වෙනුවෙන් ඇප මුදල් තැන්පත් කර තිබෙනවා. මේ අතර, ඇප මුදල් තැන්පත් කළ වැඩිම අපේක්ෂකයින් සංඛ්‍යාවක් සහිත ජනාධිපතිවරණය මෙය බව මැතිවරණ කොමිෂන් සභාව පවසනවා.  එහි සභාපති මහින්ද දේශප්‍රිය මේ බව කියා සිටියේ රජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවකට එක්වෙමින්.  ජනාධිපතිවරණයේ ඇප මුදල් තැන්පත් කිරීම, අනිද්දා මධ්‍යහ්න 12 න් අවසන් වන අතර, නාම යෝජනා භාර ගැනීම ලබන සඳුදා පෙරවරු 9 සිට 11 දක්වා සිදුකිරීමට නියමිතයි.  ඒ රාජගිරියේ පිහිටි මැතිවරණ කොමිෂන් සභා කාර්යාලයේ ශ්‍රවණාගාරයේදීයි."
    },
    {
        "content": "ජනාධිපති අපේක්ෂක ගෝඨාභය රාජපක්ෂගේ අපේක්ෂකත්වය සම්බන්ධයෙන් කිසිදු නඩුවක් යළි පැවරිය නොහැකි බව ශ්‍රී ලංකා පොදුජන පෙරමුණ පවසනවා.  බත්තරමුල්ල - නෙළුම් මාවත පක්ෂ කාර්යාලයේ අද පැවති මාධ්‍ය හමුවකට එක්වෙමින් පාර්ලිමේන්තු මන්ත්‍රී ලක්ෂ්මන් යාපා අබේවර්ධන මේ බව කියා සිටියා."
    },
    {
        "content": "සයින්දමරුදු ප්‍රදේශය සඳහා වෙනම පළාත් පාලන ආයතනයක් ලබාදෙන බවට අග්‍රාමාත්‍ය රනිල් වික්‍රමසිංහ 2015 මැතිවරණ වේදිකාවේදී ලබාදුන් පොරොන්දුව මෙතෙක් ඉටු කර නොමැති බවට කල්මුණේ පළාත් පාලන නියෝජිතයින් සහ සිවිල් සංවිධාන චෝදනා කරනවා.  අග්‍රාමාත්‍යවරයා 2015 වසරේදී ඒ සම්බන්ධයෙන් සිදුකළ ප්‍රකාශයේ වීඩියෝ පටය ද, ගෙනහැර දක්වමින් සයින්දමරුදු ප්‍රදේශයේ අද කැඳවා තිබූ මාධ්‍ය හමුවකට එක්වෙමින් සයින්දමරුදු ජනතා සංවිධානයේ සංවිධායක අන්වර් සදාද් මේ බව ප්‍රකාශ කළා."
    },
    {
        "content": "ජාතික ඒකාබද්ධතා රාජ්‍ය භාෂා සහ හින්දු ආගමික කටයුතු අමාත්‍යාංශය විසින් අද ගුරු පුහුණු තනතුරට අදාළ පත්වීම් 400 ක් ලබාදීමට සංවිධානය කර තිබූ උත්සවයක් අත්හිටුවීමට මැතිවරණ කොමිසමේ නිලධාරින් සහ පොලීසිය මැදිහත් වුණා.  හෝමාගම - මාකුඹුර ප්‍රදේශයේ පිහිටි ජාතික භාෂා අධ්‍යාපන පුහුණු ආයතනයෙහි මෙම පත්වීම් ලබාදීමේ උත්සවයට සංවිධානය කර තිබුණේ අමාත්‍ය මනෝ ගනේෂන්ගේ සහභාගිත්වයෙන්."
    },
    {
        "content": "යහපත් සමාජයක් පිළිබඳව වගකීම් ඉටු කිරීමේදී ගමේ විහාරස්ථානය ශක්තිමත් කිරීමට මෙන්ම මහා සංඝරත්නය පෝෂණය කිරීමට සහ සුරක්ෂිත කිරීමට ප්‍රමුඛ වගකීමක් පැවරෙන බව ජනාධිපති මෛත්‍රීපාල සිරිසේන පවසනවා.  ගම්පහ - උඩුගම්පල - වීදියවත්ත නිග්‍රෝධාරාම පුරාණ විහාරස්ථානයේ අභිනවයෙන් ඉදිකරන ලද චෛත්‍යයේ කොත නිරාවරණය කිරීමේ පුණ්‍යෝත්සවයට ඊයේ එක්වෙමින් ජනාධිපතිවරයා මේ බව සඳහන් කළා."
    },
    {
        "content": "තැපැල් දෙපාර්තමේන්තුවේ බිඳ වැටුණු පරිගණක පද්ධතිය තවමත් යථා තත්ත්වයට පත්නොවීම හේතුවෙන් එම දෙපාර්තමේන්තුවේ කටයුතුවලට තවදුරටත් බාධා එල්ල වී ඇති බව වාර්තා වනවා.  පසුගිය 28 වැනිදා සිට වාර්තා වූ තැපැල් දෙපාර්තමේන්තුවේ පරිගණක පද්ධතිය බිඳ වැටීම හේතුවෙන් විද්‍යුත් මුදල් ඇණවුම්, විශ්‍රාම වැටුප් ගෙවීම් ඇතුළු මහජන සේවා රැසකට බලපෑම් එල්ල වී ඇති බවයි වාර්තා වන්නේ.  අප මේ සම්බන්ධයෙන් කළ විමසීමකදී තැපැල්පති රංජිත් ආරියරත්න සඳහන් කළේ පද්ධතිය යථා තත්ත්වයට පත් කිරීමේ කටයුතු මේ වනවිට 80% කින් පමණ අවසන් බවයි.  ඇතැම් ප්‍රදේශවල තවදුරටත් පද්ධතිය අක්‍රීයව පවතින අතර, මහජනතාවට සිදුවන අපහසුතාවය සම්බන්ධයෙන් කණගාටුව පළ කරන බවයි තැපැල්පතිවරයා කියා සිටියේ. මේ අතර, තැපැල් දෙපාර්තමේන්තුවේ පද්ධතිය බිඳ වැටීම හේතුවෙන් දෙපාර්තමේන්තුවට විශාල ආර්ථික පාඩුවක් සිදුව ඇති බව ලංකා තැපැල් සේවා සංගමයේ සභාපති ජගත් මහින්ද පෙන්වා දෙනවා."
    },
    {
        "content": "ශ්‍රී ලංකා උසස් තාක්ෂණ අධ්‍යාපන ආයතනයේ ආචාර්ය හා අනධ්‍යයන කාර්ය මණ්ඩලයේ විරෝධතා පා ගමනක් හේතුවෙන් ඉබ්බන්වල හන්දිය අවට සහ ඩාර්ලි පාරේ දැඩි රථ වාහන තදබදයක් හටගෙන තිබෙනවා.  වැටුප් විෂමතා ඉවත් කරන ලෙස ඉල්ලා මෙම විරෝධතා පා ගමන ක්‍රියාත්මක කරන බවයි උසස් තාක්ෂණ අධ්‍යාපන ආයතනයේ ආචාර්ය සංගමයේ ලේකම් සංජය දිසානායක ප්‍රකාශ කළේ."
    },
    {
        "content": "බලපත්‍රයක් නොමැතිව නීතිවිරෝධීව අලි පැටවෙකු සන්තකයේ තබා ගැනීමේ සිද්ධියට අදාළව කොළඹ හිටපු අතිරේක මහේස්ත්‍රාත් තිළිණ ගමගේ ඇතුළු විත්තිකරුවන් 04 දෙනෙකුට එරෙහිව පවරා ඇති නඩුව නොවැම්බර් මස 06 වැනිදා සිට විභාගයට ගැනීමට කොළඹ මහාධිකරණය අද තීරණය කළා.  ඒ, ඊට අදාළ නඩුව විනිසුරු ගිහාන් කුලතුංග ඉදිරියේ කැඳවූ අවස්ථාවේදීයි.  එම නඩුවේ පැමිණිල්ල වෙනුවෙන් සාක්ෂි ලබාදීම සඳහා එදිනට අධිකරණය හමුවේ පෙනී සිටින්නැයි දන්වා පැමිණිල්ලේ සිතාසිකරුවන්ට සිතාසි නිකුත් කිරීමටද විනිසුරුවරයා මෙහිදී නියෝග කළා.  එමෙන්ම, හිටපු විනිසුරු තිළිණ ගමගේ ඇතුළු විත්තිකරුවන් 04 දෙනා අද අධිකරණය හමුවේ පෙනී සිටියා."
    },
    {
        "content": "පවතින මෝසම් වර්ෂාවත් සමඟ ඩෙංගු රෝගය යළි හිස එසවීමේ අවදානමක් පවතින බව ජාතික ඩෙංගු මර්දන ඒකකය පවසනවා.  එහි වෛද්‍ය අරුණ ජයසේකර හිරු ප්‍රවෘත්ති අංශයට කියා සිටියේ වසරේ මේ දක්වා ගතවූ කාලය තුළ ඩෙංගු රෝගීන් 50,000 කට ආසන්න පිරිසක් වාර්තා වී ඇති බවයි.  එය පසුගිය වසරට සාපේක්ෂව කැපී පෙනෙන ඉහළ යාමක් බවයි වෛද්‍ය අරුණ ජයසේකර වැඩිදුරටත් කියා සිටියේ."
    },
    {
        "content": "ජනාධිපතිවරණයට අදාළව සජිත් ප්‍රේමදාස අමාත්‍යවරයා වෙනුවෙන් ඇප මුදල් තැන්පත් කිරීම අද සිදුකෙරුණා.  එක්සත් ජාතික පක්ෂය ප්‍රමුඛ ප්‍රජාතන්ත්‍රවාදී ජාතික පෙරමුණ නියෝජනය කරමින් ඔහු ඉදිරිපත් වන්නේ හංසයා ලකුණෙන්."
    },
    {
        "content": "අරලගංවිල ප්‍රදේශයේ සිදුවූ රිය අනතුරකින් පුද්ගලයෙකු ජීවිතක්ෂයට පත්ව තිබෙනවා.  මගුල්දමන සිට මනම්පිටිය දෙසට ධාවනය වූ යතුරුපැදියක් පාලනය කර ගත නොහැකිව මාර්ගයෙන් ඉවතට පැන අසළ ගැසක ගැටීමෙන් මෙම අනතුර සිදුව ඇති බවයි පොලීසිය සඳහන් කළේ.  සිද්ධියෙන් යතුරුපැදිකරු සහ පසුපැදිකාරිය බරපතල තුවාල ලබා මනම්පිටිය රෝහලට ඇතුළත් කිරීමේදී 39 හැවිරිදි පැදිකරු ජීවිතක්ෂයට පත්වුණා."
    },
    {
        "content": "නෙළුම් ඇට බව සිතා තෙල් එඬරු ඇට ආහාරයට ගත් පදවිය - මහසෙන් ආදර්ශ ප්‍රාථමික විද්‍යාලයේ දෙවන වසරේ සිසු සිසුවියන් 18 දෙනෙකු පදවිය මූලික රෝහලට ඇතුළත් කර තිබෙනවා.  ඉන් 15 දෙනෙකු අනුරාධපුර ශික්ෂණ රෝහලට මාරු කර යවා ඇති බවයි රෝහල් ප්‍රකාශකයෙකු කියා සිටියේ.  ඊයේ පස්වරුවේ මෙම දරුවන් තම නිවෙස්වලදී වමනය කිරීම හේතුවෙන් ඒ පිළිබඳව දෙමව්පියන් පරීක්ෂා කර තිබෙනවා.  එහිදී එක් සිසුවෙකු ගණිත ක්‍රියාකාරකමක් සඳහා පන්තියට රැගෙන ආ මෙම එඬරු ඇට නෙලුම් ඇට යැයි සිතා තමන් ආහාරයට ගත් බව ඔවුන් පවසා ඇති අතර, අනතුරුවයි සිසුන් රෝහල් ගත කර ඇත්තේ.  ඔවුන්ගේ තත්ත්වය බරපතල නොවන බව අනුරාධපුර රෝහලේ ප්‍රකාශකයෙකු කියා සිටියා."
    },
    {
        "content": "ජනාධිපතිවරණය සඳහා රුපියල් කෝටි 450 කට අධික මුදලක් වැය වනු ඇති බව මැතිවරණ කොමිෂන් සභාවේ සභාපති මහින්ද දේශප්‍රිය ප්‍රකාශ කළා.  රාජගිරියේ පිහිටි මැතිවරණ කොමිෂන් සභාවේ අද පැවති මාධ්‍ය හමුවකට එක්වෙමින් ඔහු කියා සිටියේ මේ වනවිට ජනාධිපතිවරණයට ස්වාධීන කණ්ඩායම් සහ දේශපාලන පක්ෂ නියෝජනය කරමින් අපේක්ෂකයින් 23 දෙනෙකු ඇප මුදල් තැන්පත් කර ඇති බවයි."
    },
    {
        "content": "වැටුප් විෂමතා ඉවත් කරන ලෙස ඉල්ලා ශ්‍රී ලංකා උසස් තාක්ෂණ අධ්‍යාපන ආයතනයේ ආචාර්යවරුන් සහ අනධ්‍යයන කාර්ය මණ්ඩලය සිදුකරන විරෝධතා පා ගමන හේතුවෙන් කොළඹ පුරහල අවට මේ වනවිට දැඩි රථ වාහන තදබදයක් හට ගෙන තිබෙනවා.  අද පෙරවරුවේ මරදාන - ඩාලි පාරේ පිහිටි ශ්‍රී ලංකා උසස් තාක්ෂණ අධ්‍යාපන ආයතනය අසලින් ඔවුන් මෙම පාගමන ආරම්භ කළා."
    },
    {
        "content": "ජනාධිපතිවරණය සඳහා නාමයෝජනා භාරගැනීම සිදුවු අද රාජගිරිය ප්‍රදේශය අවට විශේෂ ආරක්ෂක වැඩපිළිවෙලක් සහ රථවාහන සැළැස්මක් ක්‍රියාත්මක බව පොලිස් මාධ්‍ය ප්‍රකාශක පොලිස් අධිකාරී රුවන් ගුණසේකර ප්‍රකාශ කළා. නාමයෝජනා භාරදිමෙන් අනතුරුව අපේක්ෂකයින් පිළිගැනීම සඳහා රාජගිරියේ මැතිවරණ කොමිසන් සභාව අවට දේශපාලන පක්ෂ ආධාරකරුවන් විශාල පිරිසක් මේ වනවිට රැඳී සිටිනවා."
    },
    {
        "content": "මෙවර ජනාධිපතිවරණයේ ජයග්‍රහණය ස්ථිර බව එක්සත් ජාතික පක්ෂයේ මහලේකම් අමාත්‍ය අකිල විරාජ් කාරියවසම් ප්‍රකාශ කළා.  කුලියාපිටිය ආසන බල මණ්ඩල රැස්වීමට ඊයේ එක්වෙමිනුයි ඔහු මේ බව කියා සිටියේ. මේ අතර, අනුරාධපුර - ශ්‍රී ලංකා පොදුජන පෙරමුණේ තරුණ හමුවට ඊයේ එක්වෙමින් පාර්ලිමේන්තු මන්ත්‍රී ෂෙහාන් සේමසිංහ කියා සිටියේ වත්මන් ආණ්ඩුවට රට ගොඩ නැගීමේ දැක්මක් හෝ වැඩපිළිවෙලක් නොමැති බවයි."
    },
    {
        "content": "දක්ෂිණ අධිවේගී මාර්ගයේ අතුරුගිරිය පිටවීමේ දොරටුව අසළදී රුපියල් කෝටි 5 ක් පමණ වටිනා හෙරොයින් කිලෝග්‍රෑම් 50 ක් සමඟ සැකකරුවන් දෙදෙනෙකු අත්අඩංගුවට ගෙන තිබෙනවා."
    },
    {
        "content": "ජනාධිපතිවරණය සඳහා නාමයෝජනා භාරදීමෙන් අනතුරුව මැතිවරණ කොමිසන් සභාවෙන් පිටතට පැමිණි අපේක්ෂකයින් පිළිගැනීම සඳහා ඔවුන්ගේ ආධාරකරුවන් උත්සව සංවිධාන කර තිබෙනවා.  එහිදි ශ්‍රී ලංකා පොදුජන පෙරමුණේ ජනාධිපති අපේක්ෂක ගෝඨාභය රාජපක්ෂ සහ නව ප්‍රජාතන්ත්‍රවාදී පෙරමුණේ ජනාධිපති අපේක්ෂක අමාත්‍ය සජිත් ප්‍රේමදාස පිළිගැනීම සඳහා විශාල පිරිසක් රැස්ව සිටි බවයි හිරු මාණ්ඩලික වාර්තාකරුවන් ප්‍රකාශ කළේ.  ජනාධිපතිවරණයට අදාළව අද නාමයෝජනා පත්‍ර 35ක් ඉදිරිපත් කෙරුනු අතර, ඒවා සියල්ලම මැතිවරණ කොමිසම මගින් පිළිගනු ලැබූවා.  මේ අතර ජනාධිපතිවරණය සම්බන්ධයෙන් පැමිණිලි 011 - 2 868212, 011 2 868214 හෝ 011 2 868217 යන දුරකථන අංකවලට ලබාදෙන ලෙසයි මැතිවරණ කොමිසමේ සභාපති මහින්ද දේශප්‍රිය ඉල්ලා සිටියේ."
    },
    {
        "content": "මැතිවරණ කොමිසම විසින් නිකුත් කර ඇති ආචාරධර්ම වලට අනුව කටයුතු කිරීම සියලු අපේක්ෂකයන්ගේ හා දේශපාලන පක්ෂ නියෝජිතයන්ගේ වගකීමක් බව මැතිවරණ කොමිසන් සභාවේ සභාපති මහින්ද දේශප්‍රිය සඳහන් කළා.  ඔහු මේ බව කියා සිටියේ අද පෙරවරුවේ නාමයෝජනා භාරගැනීමෙන් අනතුරුව අපේක්ෂකයන් දැනුවත් කරමින්. මැතිවරණ කොමිසන් සභාවේ සභාපතිවරයා තවදුරටත් කියා සිටියේ මෙවර ජනාධීපතිවරණයේදී මීට පෙර මුද්‍රණය කළ ඡන්ද පත්‍රිකාවට වඩා දෙගුණයක විශාලත්වයෙන් යුත් පත්‍රිකාවක් මුද්‍රණය කිරීමට සිදුවන බවයි.  එමෙන්ම නව ඡන්ද පෙට්ටි ආනයනය කිරීමට සිදුවන බවත්, ඔහු සඳහන් කළා."
    },
    {
        "content": "නාම යෝජනා භාරදුන් අද දිනයේ සිට ජනාධිපතිවරණය පවත්වා අවසන් වී සතියක් ගත වන තුරු පෙළපාලි පැවැත්වීම තහනම් බව මැතිවරණ කොමිසම පවසනවා.  එවැනි පෙළපාලි නැවැත්වීමට මෙන්ම එවැනි අවස්ථා වීඩියෝගත කර අධිකරණයට වාර්තා කිරීමට පොලීසියට උපදෙස් ලබාදී ඇති බවයි එම කොමිසම සඳහන් කළේ.  මීට අමතරව ශබ්ද විකාශන යන්ත්‍ර භාවිතා කළ යුතු වන්නේ ද පොලීසියේ අවසර සහිතවයි."
    },
    {
        "content": "සෙත්සිරිපාය දෙවන අදියර ගොඩනැගිල්ලෙන් වැටී පුද්ගලයෙකු ජීවිතක්ෂයට පත්ව තිබෙනවා.  අද පෙරවරු 7 ට පමණ එම ගොඩනැගිල්ලෙහි 12 වන මහලේ සිට 3 වන මහලට ඇද වැටීමෙන් එම පුද්ගලයා මිය ගොස් ඇති බවයි පොලීසිය සඳහන් කළේ.  මෙම අනතුරට මුහුණ දී ඇත්තේ 52 හැවිරිදි කෝට්ටේ - මාදිවෙල ප්‍රදේශයේ පදිංචි පුද්ගලයෙක්.  ඔහු සංවර්ධන ව්‍යාපෘති තාක්ෂණ නිළධාරියෙකු වශයෙන් සේවය කර ඇති බවටයි වාර්තා වන්නේ."
    },
    {
        "content": "ඉදිරි ජනාධිපතිවරණය සම්බන්ධයෙන් අග්‍රාමාත්‍ය රනිල් වික්‍රමසිංහ, එක්සත් ජාතික පක්ෂයේ ජනාධිපතිවරණ අපේක්ෂක සජිත් ප්‍රේමදාස සහ දෙමළ ජාතික සන්ධානය අතර තීරණාත්මක සාකච්ඡාවක් අරලියගහ මන්දිරයේදී පවත්වා තිබෙනවා.  ඊයේ පැවති මෙම සාකච්ඡාවට දෙමළ ජාතික සන්ධානය නියෝජනය කරමින් එහි නායක පාර්ලිමේන්තු මන්ත්‍රී ආර්.සම්බන්ධන් ඇතුළු තවත් නියෝජිතයින් කිහිපදෙනෙකු එක්ව සිටි බවටයි දේශපාලන ආරංචි මාර්ග සදහන් කළේ.  එහිදී දෙමළ ජාතික සන්ධානය විසින් තම ජනතාවගේ ගැටලූ ඇතුළත් යෝජනාවලියක් අග්‍රාමාත්‍ය රනිල් වික්‍රමසිංහට සහ ජනාධිපති අපේක්ෂක සජිත් ප්‍රේමදාස හට යොමුකර තිබෙනවා.  ඒ සම්බන්ධයෙන් ඉදිරියේදී තවදුරටත් සාකච්ඡාවක් සිදුකිරීමට අපේක්ෂා කරන බවයි දෙමළ ජාතික සන්ධානයේ නායක පාර්ලිමේන්තු මන්ත්‍රී ආර්. සම්බන්ධන් හිරු ප්‍රවෘත්ති අංශයට සදහන් කළේ."
    },
    {
        "content": "එක්සත් ජාතික පක්ෂ සාමාජිකත්වය අත්හිටවූ පාර්ලිමේන්තු මන්ත්‍රී එස්.බී. නාවින්නට අනිද්දා අරලියගහ මන්දිරයේ පැවැත්වෙන ආණ්ඩු පක්ෂ රැස්වීමට පැමිණෙන ලෙස ආරාධනාවක් සිදු කර තිබෙනවා.  කෙසේ වෙතත් තමන් ඊට සහභාගි නොවන බවයි හිරු ප්‍රවෘත්ති අංශය කළ විමසීමකදී මන්ත්‍රීවරයා කියා සිටියේ. පසුගිය වසරේ ඔක්තොම්බර් 26 වනදා සිදුවූ ආණ්ඩු පෙරලියෙන් පසු හිටපු අමාත්‍යවරුන් වන එස්.බී. නාවින්න, ආචාර්ය විජේදාස රාජපක්ෂ, රාජ්‍ය අමාත්‍ය දුනේෂ් ගන්කන්ද, පාර්ලිමේන්තු මන්ත්‍රීවරුන් වන අශෝක ප්‍රියන්ත සහ ආනන්ද අලූත්ගමගේ ජනාධිපති මෛත්‍රීපාල සිරිසේන පත්කළ, මහින්ද රාජපක්ෂ අග්‍රාමාත්‍යවරයා ප්‍රමුඛ ආණ්ඩුවට සහය පළ කළා.  මේ හේතුවෙනුයි පසුගියදා පක්ෂයේ විනය කඩ කිරීම ඇතුළු චෝදනා කිහිපයක් යටතේ එස්.බී. නාවින්න ඇතුළු එම මන්ත්‍රීවරුන් පස්දෙනාගේ එක්සත් ජාතික පක්ෂ සාමාජිකත්වය අත්හිටුවීමට මහ ලේකම් අමාත්‍ය අකිල විරාජ් කාරියවසම් කටයුතු කරනු ලැබුවේ. එහිදී දැනුම් දී තිබුණේ සතියක් තුලදී මේ සම්බන්ධයෙන් කරුණු දක්වන ලෙසයි. ඒ අනුව පක්ෂ සාමාජිකත්වය අත්හිටුවූ මන්ත්‍රීවරුන් ඒ සම්බන්ධයෙන් කරුණු දක්වමින් එක්සත් ජාතික පක්ෂයේ මහ ලේකම්වරයා වෙත ලිපි යොමුකර තිබෙනවා. එස්.බී. නාවින්න මන්ත්‍රීවරයා පසුගියදා ජනාධිපති ධූර අපේක්ෂක අමාත්‍ය සජිත් ප්‍රේමදාස හමුවී ඔහුට සහය ද පළ කළා."
    },
    {
        "content": "අරුවක්කාරු කසල අංගනයට කසල රැගෙන ආ ටිපර් රථ 28 කට අංගනයට ඇතුලූවීමට ඉඩ නොදී අද අලූයම කාලයේ විරෝධතාවක් පැවැත්වුණා.  පසුව, පොලීසිය මැදිහත් වී පුත්තලම අධිකරණයට මේ පිළිබදව කරුණු වාර්තා කිරීමෙන් අනතුරුව කසල ගෙන ඒම නතර කිරීමට පියවර ගන්නා බව ප්‍රකාශ කිරීමෙන් අනතුරුවයි විරෝධතාකරුවන් විසිර ගියේ."
    },
    {
        "content": "ලෝක අමද්‍යප දිනය වෙනුවෙන් දිවයිනේ සියලූම සුරාසැල් ලබන 3 වනදා දක්වා වසා තැබීමට සුරාබදු දෙපාර්තමේන්තුව නියෝග කර තිබෙනවා.  එම නියෝග කඩ කරන සුරාසැල් වහා අත්හිටුවීමට කටයුතු කරන බවයි සුරාබදු කොමසාරිස් ජනරාල් දැනුම් දෙන්නේ."
    },
    {
        "content": "හබරණ - ත්‍රිකුණාමලය මාර්ගයේ මහමොරකන්ද ප්‍රදේශයේ සිදුවූ රිය අනතුරකින් පාසල් සිසුවෙකු ජීවිතක්ෂයට පත්වී තිබෙනවා.  හබරණ සිට ත්‍රිකුණාමලය දෙසට ධාවනය වූ කැබ් රථයක් ඉදිරියෙන් එම දිශාවටම ගමන් කළ පාපැදියක් ගැටී ඊයේ මෙම අනතුර සිදුව ඇති බවයි පොලීසිය සඳහන් කළේ.  සිද්ධියෙන් බරපතල තුවාල ලැබූ පා පැදියේ ගමන් කළ පාසල් සිසුවා කන්තලේ රෝහලට ඇතුළත් කිරීමෙන් පසු ජීවිතක්ෂයට පත්වුණා. මෙලෙස මිය ගොස් ඇත්තේ 13 හැවිරිදි ගල්ඔය ප්‍රදේශයේ පදිංචි සිසුවෙක්."
    },
    {
        "content": "ජාතික ජන බලවේගයේ ජනාධිපති අපේක්ෂක - පාර්ලිමේන්තු මන්ත්‍රී අනුර කුමාර දිසානායක වෙනුවෙන් අද ඇප මුදල් තැන්පත් කර තිබෙනවා.  අද පෙරවරු 10.30ට පමණ ජාතික ජන බලවේගයේ නියෝජිතයින් පිරිසක් මැතිවරණ කොමිසමට පැමිණ මෙලෙස ඇප මුදල් තැන්පත් කළ බවයි එහි සිටින අප වාර්තාකරු සඳහන් කළේ. මේ අතර, ජනාධිපතිවරණය සඳහා පිළිගත් දේශපාලන පක්ෂ සහ ස්වාධීන කණ්ඩායම් නියෝජනය කරමින් තවත් අපේක්ෂකයින් 4 දෙනෙකු ඊයේ ඇප මුදල් තැන්පත් කර තිබුණා.   ඒ අනුව දැනට පිළිගත් දේශපාලන පක්ෂ 9ක අපේක්ෂකයින් සහ ස්වාධීන අපේක්ෂකයින් 5 දෙනෙකු ඇප මුදල් තැන්පත් කර ඇති බවයි මැතිවරණ කොමිෂන් සභාව සඳහන් කළේ. මේ අතර, ජනාධිපතිවරණ මැතිවරණ අපේක්ෂකයින් එකම වේදිකාවකට කැදවා සංවාදයක් සිදුකිරීමට මාර්තු 12 ව්‍යාපාරය පියවර ගෙන තිබෙනවා.  ඒ අනුව ඔක්තෝම්බර් මස 5 වන දා පස්වරු 3 සිට 5 දක්වා සුගතදාස ගෘහස්ථ ක්‍රීඩාංගණයේදී ප්‍රධාන ජනාධිපති අපේක්ෂකයින් එකම වේදිකාවකට කැදවා ඔවුන්ගේ අභිලාශ එළිදැක්වීමේ සංවාදය පැවැත්වීමටයි සැලසුම් කර ඇත්තේ.   ඒ පිළිබදව මේ වන විටත් අපේක්ෂකයින් කිහිප දෙනෙකුම දැනුවත් කිරීමට මාර්තු 12 ව්‍යාපාරය පියවරගෙන ඇති අතර, එහි එක් පියවරක් ලෙස ජනතා විමුක්ති පෙරමුණ සමඟ සාකච්ඡාවක් ද අද පෙරවරුවේ පැවැත්වුණා."
    },
    {
        "content": "බගවන්තලාව - කෙසෙල්ගමුඔය පිටාර ගැලීම හේතුවෙන් ජලයෙන් යට වී ඇති කිලානි මාර්ගයේ ගමන් කළ පුද්ගලයෙකු සැඬ පහරට හසුව ගසාගෙන ගොස් අතුරුදන් වී තිබෙනවා.  ඊයේ රාත්‍රියේ මෙම පුද්ගලයා අදාළ මාර්ගයේ ගමන් කරමින් සිටියදී සැඬ පහරට හසුව ගසාගෙන ගොස් ඇති බවයි පොලිස් මාධ්‍ය ප්‍රකාශක කාර්යාලය සඳහන් කළේ."
    },
    {
        "content": "ශ්‍රී ලංකා නිදහස් පක්ෂය සමග සන්ධානගතවීම සඳහා අවශ්‍ය පියවර ගැනීමට පසුබට නොවන බව ශ්‍රී ලංකා පොදුජන පෙරමුණේ ජාතික සංවිධායක හිටපු අමාත්‍ය බැසිල් රාජපක්ෂ පවසනවා.  නෙලූම් මාවත පක්ෂ කාර්යාලයේදී පැවති වැඩසටහනකට අද එක්වීමෙන් අනතුරුව මාධ්‍යවේදීන් නැගූ ප්‍රශ්නවලට පිළිතුරු ලබාදෙමින් ඔහු මේ බව කියා සිටියා."
    },
    {
        "content": "හිටපු ආරක්ෂක ලේකම් ගෝඨාභය රාජපක්ෂ ඇතුළු විත්තිකරුවන් 07 දෙනෙකුට එරෙහිව නීතිපතිවරයා ගොනුකර ඇති නඩුව විභාග කිරීම අත්හිටුවමින් ත්‍රිපුද්ගල විශේෂ මහාධිකරණයට ලබාදුන් අතුරු තහනම ශ්‍රේෂ්ඨාධිකරණය ලබන 14 වනදා දක්වා යලි දීර්ඝ කර  තිබෙනවා.  ඒ, ගෝඨාභය රාජපක්ෂ ගොනු කරනු ලැබූ විශේෂ අභියාචනා පෙත්සම එල්.ටී.බී. දෙහිදෙණිය, එස්.තුරෙයිරාජා සහ ගාමිණී අමරසේකර යන ත්‍රිපුද්ගල ශ්‍රේෂ්ඨාධිකරණ විනිසුරු මඩුල්ල හමුවේ අද සලකා බැලූණු අවස්ථාවේදී බහුතර විනිසුරුවරුන්ගේ තීරණයකට අනුවයි.  මෙහිදී පෙත්සම මේ මස 11 වනදා විභාගයට ගැනීමට ද විනිසුරුවරුන් තීරණය කළා.   නීතිපතිවරයා විසින් ගෝඨාභය රාජපක්ෂ ඇතුළු විත්තිකරුවන්ට කොළඹ ත්‍රිපුද්ගල විශේෂ මහාධිකරණ හමුවේ මෙම නඩුව පවරා ඇත්තේ හම්බන්තොට මැදමුදල ඞී.එස්.රාජපක්ෂ අනුස්මරණ කෞතුකාගාරය ඉදිකිරීමේදී මිලියන 33.9ක රජයේ මුදල් සාවද්‍ය ලෙස පරිහරණය කළැයි චෝදනා කරමින්.  මෙම නඩුව මේ මස 15 වනදා සිට දිනපතා විභාගයට ගැනීමට ත්‍රිපුද්ගල විශේෂ මහාධිකරණය මේ වනවිට තීරණය කර තිබෙනවා. මීට පෙර මෙම නඩුව විභාග කිරීමට ත්‍රිපුද්ගල විශේෂ මහාධිකරණයට බලයක් නොමැති බවට ගෝඨාභය රාජපක්ෂ විසින් ඉදිරිපත් කළ මූලික විරොධතාවයක් එම අධිකරණය ප්‍රතික්ෂේප කළ.  පසුව ඊට එරෙහිව ගෝඨාභය රාජපක්ෂ අභියාචනාධිකරණයට ප්‍රතිශෝධිත පෙත්සමක් ද ඉදිරිපත් කළ අතර  එය විභාගයට නොගෙනම අභියාචනාධිකරණය ප්‍රතික්ෂේප කළේ මෙම පෙත්සම විභාග කිරීමට තමන්ට බලයක් නොමැති බව ප්‍රකාශ කරමින්. එම අභියාචනාධිකරණ නියෝගය අභියෝගයට ලක් කරමින් ගෝඨාභය රාජපක්ෂ විශේෂ අභියාචනා පෙත්සමක් ශ්‍රේෂ්ඨාධිකරණයට ගොනු කළ අතර එය පසුගිය ජූලි මස 25 වනදා කැදවූ අවස්ථාවේදී අද දක්වා බල පැවැත්වෙන පරිදි මෙම නඩුව විභාග කිරීම වලක්වාලමින් ත්‍රිපුද්ගල විශේෂ මහාධිකරණයට අතුරු තහනමක් නිකුත් කෙරුණා. "
    },
    {
        "content": "හබරණ - ආසිරිගම - මහවැව ප්‍රදේශයේ හේනක තිබී වෙඩි වැදුණු වන අලියෙකුගේ සිරුරක් අද පෙරවරුවේ සොයාගෙන තිබෙනවා.  අවුරුදු 40 ත් 50 ත් අතර වයසේ පසුවන මියගිය වන අලියාගේ සිරුරේ වෙඩි සළකුණු 6 ක් පමණ දක්නට ලැබෙන බවයි ප්‍රදේශයේ හිරු වාර්තාකරු ප්‍රකාශ කළේ.  මේ සම්බන්ධයෙන් වැඩිදුර විමර්ශන හබරණ - වනජීවී දෙපාර්තමේන්තුවේ නිලධාරීන් ආරම්භ කර තිබෙනවා.  මේ අතර අරලගංවිල - වීරලන්ද ප්‍රදේශයේදී අද අලූයම වන අලියෙකු සිදුකළ පහරදීමකින් 47 හැවිරිදි පුද්ගලයෙකු  මියගොස් ඇති බව පොලිසිය සඳහන් කළා."
    },
    {
        "content": "රුපියල් කෝටි දෙකක් පමණ වටිනා දේපළ සම්බන්ධයෙන් අනර්ථයක් සිදුකිරීම සහ සාවද්‍ය පරිහරණය කිරීමේ සිද්ධියට අදාළව ඇඹිලිපිටිය මහේස්ත්‍රාත් අධිකරණයට භාර වූ රත්නපුර දිස්ත්‍රික් එක්සත් ජාතික පක්ෂ පාර්ලිමේන්තු මන්ත්‍රී හේෂා විතානගේ ඇප මත මුදා හැර තිබෙනවා.  කොළඹ ප්‍රදේශයේ ව්‍යාපාරිකයෙකු වන ජේ.ඒ. අනුර මහේන්ද්‍ර විසින් ඔහුට අයත් ඇඹිලිපිටිය ප්‍රදේශයේ පවතින දේපළක් මන්ත්‍රීවරයා සාවද්‍ය ලෙස පරිහරණය කරන බවට පැවරූ නඩුවකට අදාළව හේෂා විතානගේ මන්ත්‍රීවරයා අත්අඩංගුවට ගෙන අධිකරණය හමුවට පමුණුවන ලෙස ඇඹිලිපිටිය මහේස්ත්‍රාත් කේ.පී.ආර්.එල්. විදානගමගේ ඊයේ නියෝග කළා."
    },
    {
        "content": "එක්සත් ජාතික පක්ෂයේ ආසන සංවිධායකවරුන්ගේ හමුව අග්‍රාමාත්‍ය රනිල් වික්‍රමසිංහගේ සහ ජනාධිපති අපේක්ෂක සජිත් පේ්‍්‍රමදාසගේ ප්‍රධානත්වයෙන් මේවන විට ආරම්භ වී තිබෙනවා.  ඒ, සිරිකොත පක්ෂ මුලස්ථානයේදියි.  මෙම හමුවේදි ජනාධීපතිවරණයේ ඉදිරි කටයුතු සහ ප්‍රචාරක වැඩපිලිවෙල සම්බන්ධයෙන් සාකච්ජා කෙරෙන බවයි වාර්තා වන්නේ.  මීට අමතරව එම වැඩපිලිවෙල සදහා ආසන සංවිධායකවරුන්ගේ අදහස් ලබාගැනීමද මෙහිදි සිදුවනවා."
    },
    {
        "content": "රුපියල් මිලියන 10ක් වටිනා අයිස් මත් පෙති 1961ක් කොළඹ මධ්‍යම තැපැල් හුවමාරුවේදී රේගු අත්අඩංගුවට ගෙන තිබෙනවා"
    },
    {
        "content": "ලෝක ළමා දිනය සහ වැඩිහිටි දිනය අදට යෙදී තිබෙනවා.  මෙවර ලෝක ළමා දිනයේ තේමාව වී ඇත්තේ සුමිතුරු දැයකින් - දිනවමු දරුවන් යන්නයි.  එහි ජාතික උත්සවය මාතලේ - එඞ්වඞ් ක්‍රීඩාංගණයේදී අද ජනාධිපතිවරයාගේ සහ අග්‍රාමාත්‍යවරයාගේ ප්‍රධානත්වයෙන් පැවැත්වීමට නියමිතව තිබෙනවා. එමෙන්ම, ලෝක ළමා දිනය වෙනුවෙන් නිවේදනයක් නිකුත් කරමින් ජනාධිපති මෛත්‍රීපාල සිරිසේන සඳහන් කළේ  ඕනෑම රටක අනාගත අභිවෘද්ධිය සහ ප්‍රෞඪත්වය රදා පවතින්නේ වත්මන් ළමා පරපුර ලෙස හැදී වැඩෙන අනාගත වැඩිහිටි ප්‍රජාව මත බවයි. අග්‍රාමාත්‍ය රනිල් වික්‍රමසිංහ ද ලෝක ළමා සහ වැඩිහිටි දිනය වෙනුවෙන් නිවේදනයක් නිකුත් කර තිබෙනවා. අග්‍රාමාත්‍යවරයා කියා සිටියේ ජීවිත ගමනේ ඇරඹුම සනිටුහන් වන ළමා විය සේම,  සමාජය වෙනුවෙන් උපරිම කැපවීමෙන් දායකත්වය ලබාදී විශ්‍රාම සුවයෙන් පසුවන වැඩිහිටි විය ද එකසේ අවධානයට ලක්විය යුතු ජීවන අවධීන් දෙකක් බවයි. මේ, අදට යෙදෙන ලෝක ළමා දිනය සහ වැඩිහිටි දිනය වෙනුවෙන් හිරු ප්‍රවෘත්ති අංශය තබන සටහනක්."
    },
    {
        "content": "ජගත් සංවිධානය සහ සාමාජික රටවල් අතර දශක 7ක් තිස්සේ විශ්වාසය සහ සමානාත්මතාව මත ගොඩනැගුණු සහයෝගීතාව, දේශපාලන අරමුණු පෙරදැරි කරගත් කණ්ඩායම්වල වුවමනාව මත විනාශවීමට ඉඩ නොදිය යුතු බව ශ්‍රී ලංකාව අවධාරණය කළා.  එක්සත් ජාතින්ගේ මහා මණ්ඩලය අමතමින් විදේශ කටයුතු අමාත්‍යාංශයේ ලේකම් සහ මෙවර මහා මණ්ඩල සැසි වාරයේදී ශ්‍රී ලංකා නියෝජිත කණ්ඩායමේ ප්‍රධානී රවිනාථ ආරියසිංහ ඊයේ මේ බව කියා සිටියා.  ඔහු මෙවර ජගත් මහා මණ්ඩලය ඇමතූයේ ජගත් සංවිධානය මෙරට සාම සාධක මෙහෙයුම්වලට සීමාවන් පනවා ඇති වාතාවරණයකයි.  එහිදී ඔහු වැඩිදුරටත් සඳහන් කළේ විවිධ අභිලාෂයන් සහිත කණ්ඩායම්වලට ජගත් සංවිධානය නොමඟ යැවීමට ඉඩ නොදිය යුතු බවයි.  එමෙන්ම, සාමාජික රටවල් සමඟ වලංගු උපදේශන ක්‍රියාවලියකින් තොරව තීරණ ගැනීමෙන් ජගත් සංවිධානය පිළිබදව සාමාජික රටවල විශ්වාසය බිද වැටෙන බව ශ්‍රී ලංකා විදේශ ලේකම් රවිනාථ ආරියසිංහ පෙන්වා දුන්නා."
    },
    {
        "content": "හිටපු සොලිසිටර් ජනරාල් සුහද ගම්ලත් කළ අනාවරණය තුලින් ජනාධිපති අපේක්ෂක ගෝඨාභය රාජපක්ෂ අත්අඩංගුවට ගැනිමට දේශපාලන කුමන්ත්‍රණයක් ක්‍රියාත්මක වූ බව තහවුරු වන්නේ යැයි ශ්‍රි ලංකා පොදුජන පෙරමුණේ සභාපති මහාචාර්ය ජී. එල්. පිරිස් ප්‍රකාශ කළා."
    },
    {
        "content": "වැටුප් විෂමතා ගැටළුවලට වහා විසඳුම් ලබාදෙන ලෙස ඉල්ලා රජයේ ආයුර්වේද වෛද්‍ය නිලධාරීන්ගේ සංගමය මේ වනවිට විරෝධතාවක නිරතවනවා.  ඒ, බොරැල්ල ආයුර්වේද රෝහල ඉදිරිපිටදියි."
    },
    {
        "content": "සීගිරිය - ඉලූක්වැව කණිෂ්ඨ විද්‍යාලය ඉදිරිපිට විරෝධතාවයේ නිරත දෙමාපියන් සහ සිසුන් විසුරුවා හැර තිබෙනවා.  පොලීසිය පැමිණ ඔවුන් විසුරුවා හැරීමට කටයුතු කළ බවයි ප්‍රදේශයේ හිරු වාර්තාකරු සඳහන් කළේ."
    },
    {
        "content": "දින 20කට ආසන්න කාලයක් කොටුව දුම්රියපොළ ඉදිරිපිට ආබාධිත රණවිරුවන් සහ ඔවුන්ගේ බිරින්දෑවරුන් ක්‍රියාත්මක කළ සත්‍යග්‍රහය අද පස්වරුවේ අවසන් කෙරුණා.  රණවිරු අයිතිවාසිකම් සුරැකීමේ ජාතික බලවේගයේ සභාපති යූ.ඩී. වසන්ත හිරු ප්‍රවෘත්ති අංශයට සඳහන් කළේ පවතින දේශපාලන වාතාවරණය සලකා බලා සත්‍යග්‍රහය සහ මාරාන්තික උපවාසය අවසන් කළ බවයි. මේ අතර, විපක්ෂ නායක මහින්ද රාජපක්ෂ සහ එක්සත් ජාතික පෙරමුණේ ජනාධිපති අපේක්ෂක සජිත් ප්‍රේමදාස ද අද පස්වරුවේ එම ස්ථානයට පැමිණ ඔවුන්ගේ ගැටළු පිළිබදව අවධානය යොමු කර තිබුණා. ඉන් අනතුරුව ශ්‍රී ලංකා පොදුජන පෙරමුණේ නියෝජිතයින් පිරිසක් සමග එම ආබාධිත රණවිරුවන්ගේ සත්‍යග්‍රහය පැවැත්වෙන ස්ථානයට විපක්ෂ නායක මහින්ද රාජපක්ෂ ඇතුළු පිරිසක් පැමිණියා."
    },
    {
        "content": "උමාඔය බහුකාර්ය සංවර්ධන ව්‍යාපෘතියේ ප්‍රධාන උමගේ කැණීම් කටයුතු අවසන් කළ බව එම ව්‍යාපෘතියේ අධ්‍යක්‍ෂ ආචාර්ය සුනිල් ද සිල්වා ප්‍රකාශ කළා.  කිලෝමීටර 15.4 ක දිගකින් යුත් මෙම ප්‍රධාන උමං මාර්ගයට අමතරව අනෙකුත් උමං මාර්ගවලද කැණීම් කටයුතු අවසන් බවයි ඔහු ප්‍රකාශ කළේ.  ඒ අනුව මේ වනවිට උමා ඔය බහුකාර්ය සංවර්ධන ව්‍යාපෘතියේ කටයුතු සියයට 95 ක් අවසන් බවද ව්‍යාපෘති අධක්ෂවරයා තවදුරටත් සඳහන් කළා."
    },
    {
        "content": "වාර්ෂිකව සිදුකෙරෙන අලූත්වැඩියා කටයුත්තක් හේතුවෙන් නොරොච්චෝලේ ගල් අඟුරු බලාගාරයේ පළමු විදුලි ජනන යන්ත්‍රයේ කටයුතු දින 100ක කාලයක් සඳහා වසා දැමෙන බව එම බලාගාරයේ පරිපාලනය පවසනවා.  මේ නිසා මෙගාවොට් 300ක ධාරිතාවක් ජාතික විදුලිබල සැපයුමට අහිමි වනු ඇති.  කෙසේ වෙතත්, නොරොච්චෝලේ බලාගාරයේ සෙසු ජනන යන්ත්‍ර දෙක තවදුරටත් ක්‍රියාත්මක වන බවයි එහි පරිපාලනය සඳහන් කළේ."
    },
    {
        "content": "අධිකරණයට අපහාස කිරීමේ චෝදනාවක් සම්බන්ධයෙන් හිටපු අගවිනිසුරු සරත් නන්ද සිල්වාට එරෙහිව ගොනුකර ඇති නඩුව තවදුරටත් ඉදිරියට පවත්වාගෙන යාමේ හැකියාවෙක් නොමැති බවට මූලික විරෝධතාවක්, ඔහු වෙනුවෙන් පෙනී සිටි ජනාධිපති නීතිඥ රොමේෂ් ද සිල්වා ශ්‍රේෂ්ඨාධිකරණයට ඉදිරිපත් කර තිබෙනවා.  ඒ, එම නඩුව ශ්‍රේෂ්ඨාධිකරණ විනිසුරුවරුන් වන එල්.ටී.බී, දෙහිදෙනිය, මුර්දු ප්‍රනාන්දු සහ එස්. තුරෙයි රාජා යන ත්‍රිපුද්ගල විනිසුරු මඩුල්ල හමුවේ අද කැදවූ අවස්ථාවේදියි.  එහිදී විනිසුරු මඩුල්ල සඳහන් කළේ එම මූලික විරෝධතාව සම්බන්ධයෙන් වන නියෝගය ඉදිරියේදී ලබාදීමට කටයුතු කරන බවයි."
    },
    {
        "content": "ගාල්ල - රත්ගම - රත්නඋදාගම ප්‍රදේශයේ ව්‍යාපාරිකයින් දෙදෙනෙකු ඝාතනය කිරීමේ සිද්ධියට සම්බන්ධ සැකකරුවන් 17 දෙනා ලබන මස 11 වනදා දක්වා යළි රක්ෂිත බන්ධනාගාර ගත කෙරුණා.  ඒ, ගාල්ල ප්‍රධාන මහේස්ත්‍රාත් හර්ෂණ කැකුණවෙල හමුවේ ඊට අදාළ නඩුව අද කැදවූ අවස්ථාවේදියි. පසුගිය ජනවාරි 23 වනදා මෙම ව්‍යාපාරිකයින් දෙදෙනා පැහැර ගෙන ගොස් ඝාතනය කර පුළුස්සා දැමීම සම්බන්ධයෙන් අදාළ සැකකරුවන් අත්අඩංගුවට ගනු ලැබුවා.  සැකකරුවන් 17 දෙනාගෙන් 15 දෙනෙකුම දකුණු පළාත් විශේෂ අපරාධ විමර්ශන ඒකකයේ පොලිස් නිලධාරින් වන අතර, ඉතිරි දෙදෙනා වන සංරක්ෂණ දෙපාර්තමේන්තුවේ නිලධාරින්."
    },
    {
        "content": "පෙර දැනුම් දුන් පරිදි අද දිනයේ වර්ජනයක නිරත නොවුණත් පසුගිය 12 වනදා සිට ආරම්භ කළ සීමිත වැඩ කිරීමේ වෘත්තිය ක්‍රියාමාර්ගය හෙට දක්වා ක්‍රියාත්මක කරන බව ශ්‍රී ලංකා පරිපාලන සේවා නිලධාරීන්ගේ සංගමය ප්‍රකාශ කළා.  පසුගිය සිකුරාදා පැවති හදිසි කැබිනට් සාකච්ඡාවේදී පත් කළ කැබිනට් අනුකමිටුව සමඟ පවතින වැටුප් ගැටළුව සම්බන්ධයෙන් අද දිනයේ මුදල් අමාත්‍යාංශයේදී සාකච්ඡාවක් පැවැත්වීමට නියමිත බැවින් එම තීරණය ගත් බවයි එම සංගමයේ ලේකම් රෝහණ ද සිල්වා සඳහන් කළේ."
    },
    {
        "content": "ඇතින්නියන් 6 දෙනා සහ වන අලියා මිය ගොස් සිටි හබරණ - හිරිවඩුන්න තුම්බිකුලම රක්ෂිතයේ ඊයේ රාත්‍රියේත් විශේෂ මෙහෙයුමක් දියත් කර තිබෙනවා.  ඒ සඳහා ත්‍රිවිධ හමුදාව වනජීවි නිලධාරීන් සහ පොලීසිය එක්ව සිටි බවයි වනජීවි නිලධාරින් ප්‍රකාශ කළේ.  අවශ්‍ය වුවහොත් අද දහවල් කාලයේත් මෙහෙයුම් ක්‍රියාත්මක කරන බවයි සීගිරිය වනජීවි කාර්යාලයේ ප්‍රකාශකයෙකු හිරු ප්‍රවෘත්ති අංශයට කියා සිටියේ. අභිරහස් ලෙස මියගිය ඇතින්නියන් 6 දෙනාගේ සහ වන අලියාගේ පශ්චාත් මරණ පරීක්ෂණ ඊයේ සිදුකර අවසන් කෙරුණා.  මිය ගිය තවත් වන අලි සිටින්නේ ද යන්න සොයා වනජීවි නිලධාරීන්, යුද හමුදාව සහ පොලීසිය ඇතුළු කණ්ඩායම් 10ක් එක්ව ඊයේ දිනය පුරා ද රක්ෂිතයෙහි දැවැන්ත මෙහෙයුමක් ක්‍රියාත්මක කළත්, එහි තිබී කිසිවක් හමුවූයේ නැහැ. පශ්චාත් මරණ පරීක්ෂණ පැවැත්වීමෙන් අනතුරුව ඇතින්නියන්ගේ සිරුරු කොටස් රජයේ රස පරීක්ෂක වෙත ද යොමු කෙරුණේ කිසියම් විෂක් ශරීරගත වී ඇත්ද යන්න සම්බන්ධයෙන් සොයා බැලීම සඳහායි.  පශ්චාත් මරණ පරීක්ෂණයේ කරුණු සම්බන්ධයෙන් අධිකරණයට වාර්තා කිරීමට වනජීවි නිලධාරීන් තීරණය කර තිබෙනවා. පැවති පශ්චාත් මරණ පරීක්ෂණයෙන් අනතුරුව මාධ්‍ය වෙත අදහස් දැක්වූ පශු වෛද්‍ය නිලධාරී චන්දන ජයසිංහ සඳහන් කළේ මිය ගිය සතුන්ට ආහාර සමඟ කිසියම් විෂක් ලබාදුන්නේ දැයි සැක කිරීමට තරම් සාධක නොමැති බවයි."
    },
    {
        "content": "ගොකරැල්ල - දියතුරේ - මැල්සිරිපුර ප්‍රදේශයේ ඉදිකරමින් පවතින ඉන්ධන පිරවුම්හලක් තුළදී ඇතිවූ ආරවුලක් දුරදිග යාමෙන් සිදුකළ පහරදීමකින් පුද්ගලයෙකු ජීවිතක්ෂයට පත්ව තිබෙනවා.  ඉන්ධනහලේ සේවය කරන කම්කරුවන් දෙදෙනෙකු අතර ඊයේ රාත්‍රියේ මෙම ආරවුල ඇතිවී ඇති අතර, පහරකෑමට ලක්ව මියගොස් ඇත්තේ පත්ව ිමාවතගම ප්‍රදේශයේ පදිංචි 41 හැවිරිදි පුද්ගලයෙක්.  ඝාතනය සිදුකළ සැකකරු මෙතෙක් අත්අඩංගුවට ගෙන නැහැ."
    },
    {
        "content": "කොළොන්නාව තෙල් ගබඩා පර්යන්තයේ සිට ඉන්ධන බෙදාහැරිම සිදුකරන පෞද්ගලික ටැංකි රථ රියදුරන් සහ රිය සහයකවරු වර්ජනයක් ආරම්භ කර තිබෙනවා.  අද උදෑසන හයේ සිට ඔවුන් මෙලෙස වර්ජනයේ නිරතවන්නේ ටැංකි රථවල අමතර රෝදය සහ ගිනි උපකරණ ඉවත් කර කොළොන්නාව තෙල් ගබඩා පර්යන්තයට ඇතුලූවන ලෙසට ලබාදී ඇති නියෝගයට විරෝධය පළ කරමින්."
    },
    {
        "content": "සීගිරිය - ඉලූක්වැව කණිෂ්ඨ විද්‍යාලයේ වසර ගණනාවක සිට පවතින ගුරු හිඟයට විසඳුම් ඉල්ලා දෙමාපියන් සහ සිසුන් මේ වනවිට විරෝධතාවක නිරතවනවා."
    },
    {
        "content": "හෙරොයින් ග්‍රෑම් 4 යි මිලිග්‍රෑම් 540 ක් ළඟ තබාගෙන සිටි පුද්ගලයෙකු ගල්කිස්ස බඩෝවිට ප්‍රදේශයේදී අත්අඩංගුවට ගෙන තිබෙනවා.  පොලිස් විශේෂ කාර්ය බලකායට ලද තොරතුරක් මත ඊයේ පස්වරුවේ සිදුකළ වැටලීමකදියි මෙම සැකකරු අත්අඩංගුවට ගෙන ඇත්තේ.  අවුරුදු 31 ක් වයසැති මොහු එම ප්‍රදේශයේම පදිංචිකරුවෙක්."
    },
    {
        "content": "ස්වයංක්‍රිය ගිනි අවියක් අනවසරයෙන් ළඟ තබාගෙන සිටි පුද්ගලයෙකු ගාල්ල - රත්ගම ප්‍රදේශයේදී පොලිස් විශේෂ කාර්ය බලකාය අත්අඩංගුවට ගෙන තිබෙනවා.  ඊයේ අත්අඩංගුවට ගත් මොහු කිසියම් අපරාධ ක්‍රියාවක් සඳහා මෙම ගිනිඅවිය ලඟ තබාගෙන සිටින්නට ඇති බවටයි පොලිසිය සැක කරන්නේ.  සැකකරු සතුව තිබී ජීව උණ්ඩ කිහිපයක්ද සොයාගෙන තිබෙනවා."
    },
    {
        "content": "පාස්කු ඉරිදා ත්‍රස්ත ප්‍රහාරය සම්බන්ධයෙන් තොරතුරු දැනුම් දෙන ලෙස ඒ සම්බන්ධයෙන් විමර්ශනය කර, පරීක්ෂා කොට වාර්තා කිරීම හෝ අවශ්‍ය ක්‍රියාමාර්ග ගැනීම සඳහා පත් කළ ජනාධිපති පරීක්ෂණ කොමිසන් සභාව ජනතාවගෙන් ඉල්ලීමක් කරනවා.  ඊට අදාළ සියලූ ඉදිරිපත් කිරීම් ලබන මස 14 වන දින හෝ ඊට පෙර ලියාපදිංචි තැපෑලෙන් යොමුකරන ලෙසයි එම කොමිසන් සභාව දැනුම් දෙන්නේ. සිද්ධිමය කරුණුවලට අදාළ පැමිණිලි හෝ ප්‍රකාශ සෑම විටම දිවුරුම් ප්‍රකාශයක් මගින් තහවුරු කළ යුතුවනවා. එම ලිඛිත දැනුම්දීම් ලැබීමෙන් පසු අදාළ පුද්ගලයින්ට සහ සංවිධානවලට වාචික සාක්ෂි දීම සඳහා ඇරයුම් කරන බවයි එම කොමිෂන් සභාව කියා සිටියේ.  සාක්ෂි ලබාදෙන සෑම පුද්ගලයෙකුම 1948 අංක 17 දරණ පරීක්ෂණ කොමිසන් සභා පනත සහ 2015 අංක 4 දරණ  විධිවිධාන සළසා ඇති පරිදි අපරාධ වින්දිතයන්ට සහ සාක්ෂිකරුවන්ට සහය සහ ආරක්ෂාව පිළිබඳ පනත මගින් ආරක්ෂාවන බවයි මෙම ජනාධිපති කොමිසම කියා සිටියේ.  පසුගිය 21 වනදා අතිවිශේෂ ගැසට් පත්‍රයක් නිකුත් කරමින් ජනාධිපතිවරයා මෙම ජනාධිපති පරීක්ෂණ කොමිසන් සභාව පත් කළ අතර, අභියාචනාධිකරණ විනිසුරු ජනක් ද සිල්වාගේ සභාපතිත්වයෙන් යුත් 9 දෙනෙකු ඊට ඇතුළත්.   පාස්කු ඉරිදා සිදුවූ ත්‍රස්ත ප්‍රහාරයට අදාළ සිද්ධීන්, පුද්ගලයන්, සංවිධාන හඳුනාගැනීම මෙන්ම ඊට අදාළව රාජ්‍ය නිලධාරීන් වැරදි ලෙස බලය යොදාගැනීම, අතපසුවීම් සහ වගකීම් පැහැරහැරීම් ආදිය පිළිබඳවද විමර්ශනය කිරීම මෙම කොමිසමට පවරා තිබෙනවා.  මෙහිදි වරදකරුවන් වන පුද්ගලයින්ට අපරාධ නඩු පැවරීම සළකා බැලීමට නීතිපතිවරයාට හැකිවන බවයි කොමිසන් සභාව සඳහන් කළේ."
    },
    {
        "content": "පිළිකා කාරක අඩංගු වියලි මිරිස් මෙටි‍්‍රක් ටොන් 200 කට ආසන්න ප්‍රමාණයක් රේගු කොන්දේසි උල්ලංඝනය කරමින් වෙළඳපොලට මුදාහැරීම සම්බන්ධයෙන් අදාළ ආනයනකරුවන්ට එරෙහිව නීතිමය පියවර ගන්නා බව රේගු දෙපාර්තමේන්තුව පවසනවා.  එහි ප්‍රකාශකයෙකු සඳහන් කළේ ආනයනකරුවන් 16 දෙනෙකු විසින් ඉන්දියාවේ සිට මෙම වියලි මිරිස් තොග මෙරටට ගෙන්වා ඇති බවයි.  සාම්පල පරීක්ෂාවේදී අදාළ වියලි මිරිස් තොගයේ කිලෝග්‍රෑමයක අඩංගු විය හැකි ඇෆ්ලටොක්සින් මට්ටම මිලිග්‍රෑම් 30 ඉක්මවා ඇති බව අනාවරණ වී ඇත. අදාළ වියලි මිරිස් සම්බන්ධයෙන් ආහාර පරීක්ෂකගේ නිර්දේශය රේගු දෙපාර්තමේන්තුවට ලබාදී ඇති අතර, ඒ අනුව අවශ්‍ය පියවර ගන්නා ලෙසටද දැනුම්දී ඇති බව පරිසර වෘත්තිය හා සෞඛ්‍ය ආරක්ෂතා කාර්යාංශයේ ආහාර ස්වස්ථතාව භාර විශේෂඥ වෛද්‍ය සපුමල් ධනපාල වැඩිදුරටත් කියා සිටියා."
    },
    {
        "content": "වැටුප් ගැටලූවක් මුල් කරගනිමින් ආබාධිත රණවිරුවන් සත්‍යග්‍රහයේ නිරත ස්ථානයට එක්සත් ජාතික පක්ෂ ජනාධිපති අපේක්ෂක අමාත්‍ය සජිත් ප්‍රේමදාස අද පෙරවරුවේ පැමිණියා.   මේ අතර සත්‍යග්‍රහයේ නිරත අබාධිත රණවිරුවන්ට සෙත් පතා පහන් පුජාවක් ඊයේ රාත්‍රියේ කොටුව දුම්රිය පොළ ඉදිරිපිට සිදු කරනු ලැබුවා. ඒ, සිංහලේ අපි ජාතික සංවිධානයේ සභාපති පුජ්‍ය ජඹුරේවෙල චන්ද්‍රරතන හිමියන්ගේ ප්‍රධානත්වයෙන්.  සාමාන්‍ය ජනතාව පෙරදිනවල මෙන් ඊයේ රාත්‍රියේ ද සත්‍යග්‍රහයේ නිරත අබාධිත රණවිරුවන්ට අහාරපාන ලබා දුන් බවයි එහි සිටි හිරු වාර්තාකරු සඳහන් කළේ."
    },
    {
        "content": "ටී - 56 ගිනි අවි සඳහා භාවිත කරන උණ්ඩ 737ක් සහිත පෙට්ටියක් බදුල්ල - මහියංගනය මාර්ගයේ තල්දෙන පාලම අසළ  තිබී සොයාගෙන තිබෙනවා.  ප්‍රදේශවාසියෙකුගෙන් ලද තොරතුරකට අනුව ඊයේ මෙම උණ්ඩ සහිත පෙට්ටිය සොයා ගත් බවයි පොලීසිය සඳහන් කළේ. කවුරුන් විසින් මේවා ගෙනත් දැමූයේ ද යන්න පිළිබඳ තවමත් අනාවරණ වී නැහැ.  මේ අතර, ආරච්චිකට්ටුව - පීටර්වත්ත ප්‍රදේශයේ ඉඩමක සඟවා තිබූ ජීව උණ්ඩ 18ක් පොලීසිය ඊයේ සොයාගත්තා."
    },
    {
        "content": "මේ දිනවල පැවැත්වෙන වර්ජනවලට විසඳුම් ලබාදීම සඳහා පත් කළ අමාත්‍ය මණ්ඩල අනුකමිටුව අද පස්වරුවේ මුදල් අමාත්‍යාංශයේදී පළමු වරට රැස්වීමට නියමිතව තිබෙනවා.  ඒ අනුව මේ වනවිට වර්ජන දියත් කර ඇති දුම්රිය, පරිපාලන සේවා ඇතුලූ වෘත්තිය සමිති නියෝජිතයින්  මෙම කමිටුව හමුවට කැඳවා තිබෙනවා. කෙසේ වෙතත් වැටුප් විෂමතා මුල් කරගනිමින් දුම්රිය වෘත්තිය සමිති ආරම්භ කළ වර්ජනය පස්වන දිනටත් ක්‍රියාත්මකය."
    },
    {
        "content": "කොරෝනා වෛරසය පැතිර යාමත් සමග නිසි ආදායමක් නොමැතිව අසරණව සිටින පිරිස් වෙත රජය ලබාදීමට තීරණය කර ඇති රුපියල් 5000 ක දීමනාව, ත්‍රිරෝද රථ සහ පාසල් සිසුන් ප්‍රවාහනය කරන රියදුරන්ට ද ලබාදීමට රජය තීරණය කර තිබෙනවා.  එම පිරිස් කරන ලද ඉල්ලීමට ප්‍රතිචාර දක්වමින් මෙම තීරණය ගෙන ඇති බවයි ප්‍රවාහන සේවා කළමනාකරණ අමාත්‍ය මහින්ද අමරවීර, කියා සිටියේ.  මීට පෙර පෞද්ගලික බස් රථ හා කොන්දොස්තරවරුන්ට ද මෙම දීමනාව ලබාදීමට රජය කටයුතු කළා."
    },
    {
        "content": "එළවළු සහ පළතුරු දුර බැහැර ප්‍රදේශවල සිට අනෙකුත් ප්‍රදේශයන්ට ප්‍රවාහනය කිරීම සඳහා දුම්රිය ලබාදීමට විෂභාර අමාත්‍යවරයා තීරණය කර තිබෙනවා. ඊට අදාල උපදෙස් විෂභාර අමාත්‍ය මහින්ද අමරවීර විසින් ප්‍රවාහන අමාත්‍යංශයේ සහ දුම්රිය ප්‍රධානීන්ට ලබාදී ඇති බවයි වාර්තා වන්නේ. මේ අතර ජනාධිපති කාර්ය සාධක බලකායේ මැදිහත් වීමෙන් ගොවීන්ගෙන් එළවළු සහ පළතුරු මිලදී ගැනීමේ දෙවන අදියර අද (15) සහ හෙට (16) යන දින වලදී ක්‍රියාත්මක කෙරෙනවා. ඒ අනුව මෙම වැඩසටහනේ දෙවන අදියර අනුරාධපුර, බදුල්ල, රත්නපුර සහ හම්බන්තොට යන දිස්ත්‍රික්ක කේන්ද්‍ර කරගනිමින් ක්‍රියාත්මක බවයි රජයේ ප්‍රවෘත්ති දෙපාර්තමේන්තුව නිවේදනය කළේ."
    },
    {
        "content": "කොවිඩ් 19 වෛයිරසය ලොව පුරා පැතිරයාමත් සමඟ විදේශ රැකියාවල නිරත වී සිටින විදේශ ගත ශ්‍රී ලාංකික ශ්‍රමිකයින් සම්බන්ධව මැදිහත්වි කටයුතු කිරිමට විදේශ සේවා නියුක්ති කාර්යාංශය පියවරගෙන තිබෙනවා. ඒ අනුව විදේශ දූත මණ්ඩල 16ක කම්කරු සුභසාධන අංශ හා ඍජුව සම්බන්ධව අවශ්‍ය ක්‍රියාමාර්ග ගැනීමට විදේශ සේවා නියුක්ති කාර්යාංශයේ සභාපතිවරයා විසින් අදාල නිලධාරින්ට උපදෙස් ලබාදී ඇති බවයි එම කාර්යාංශයේ නිවේදනය කරන්නේ. ඒ අනුව විදේශ දූත මණ්ඩල 16 ක කම්කරු සුභසාධන අංශ වෙත දැනටමත් කාර්යාංශයේ කම්කරු සුබසාධන අරමුදල මඟින් වෙන්කර ඇති ප්‍රතිපාදන භාවිතාකර වසංගතයෙන් පීඩාවට පත් විදේශ ගත ශ්‍රී ලාංකික ශ්‍රමිකයින්ට අවශ්‍ය පහසුකම් සලසා ඇති බවයි විදේශ සේවා නියුක්ති කාර්යාංශය නිවේදනය කළේ. එම විදේශ දූත මණ්ඩල 16ක පිහිටි කම්කරු සුභසාධන අංශ අතරට අබුඩාබි, බහරේන්, සයිප්‍රස්, ඩුබායි, ඊශ්‍රායල්, ජෝර්දාන්, කුවේට්, ලෙබනන්,මැලේසියා, ඕමාන්, මාලදිවයින්, කටාර්, රියාද්, දකුණු කොරියාව සහ සිංගප්පූරුව අයත්. මේ අතර කොරෝනා වෛයිරසයෙන් විදේශ ගත ශ්‍රී ලාංකික ශ්‍රමිකයින් ආරක්ෂා කිරිම සඳහා මුඛ ආවරණ, අත් සේදුම්කාරක ඇතුළු පිරිසිදු කිරිමේ ද්‍රව්‍ය ලබාදීමට විදේශ දූත මණ්ඩල 16ක කම්කරු අංශ මඟින් කටයුතු කර තිබෙනවා. තවද මෙරට විශේෂඥ වෛද්‍යවරයකු සමඟ පැවැත්වු සම්මුඛ සාකච්ඡා මාලාවක් විදේශ සේවා නියුක්ති කාර්යාංශයේ මුහුණුපොත හරහා ප්‍රචාරය කිරිම මඟින් විදේශ ගත ශ්‍රී ලාංකික ශ්‍රමිකයිට වෛයිරසයෙන් ආරක්ෂා විමට ගත හැකි උපදෙස් ලබාදී ඇති බව එම කාර්යාංශය පවසනවා."
    },
    {
        "content": "හම්බන්තොට, මත්තල හාමුරුරුවෝ වැව ඉස්මත්තේ ඇති වගා ළිඳකට දින දෙකක සිට වැටී සිටි ඇතින්නක් සහ පැටවෙකු බේරාගැනීමට වනජීවී නිලධාරීන් ඊයේ  (14) රාත්‍රියේ සමත්ව තිබෙනවා. මෙලෙස බේරාගෙන ඇත්තේ වයස මාස තුනක පමණ අලිපැටවෙකු බවයි වාර්තා වන්නේ. මෙම අලි පැටවා සහ ඇතින්න ගොඩගැනීම සඳහා පැය තුනක පමණ මෙහෙයුමක් ක්‍රියාත්මක වූ බවයි අප වාර්තාකරු ප්‍රකාශ කළේ."
    },
    {
        "content": "කොරෝනා වෛරසය අසාදනය විමෙන් රටතුළ මුහුණ දී ඇති ආර්ථික බලපැම හේතුවෙන් නවසීලන්තයේ අගමැති ජාසින්දා ආඩන් ප්‍රකාශ කර ඇත්තේ ඉදිරි මාස 6 තුළදි එරට ඇමතිවරුන්ගේ සහ රජයේ ප්‍රධාන විධායක නිළධාරින්ගේ මාසික වැටුපෙන් සියයට 20 ප්‍රමාණයක් කපා හරින බවයි. මේ වනවිට එරට කාර්යාල, පාසල් සහ අතවශ්‍ය නොවන සේවා වසා දමා තිබෙනවා.  මෙම නිසා නවසීලන්තයේ විරැකියා අනුපාතය ඉහළ යනු ඇති බවයි එරට ආර්ථික විශේෂඥයින් පෙන්වා දෙන්නේ. මේ අතර, කොරෝනා වෛරසය ව්‍යාප්ත වෙමින් පවතින මොහොතක දකුණු කොරියානු මහමැතිවරණය අද පැවැත්වෙනවා. එරට මන්ත්‍රී ආසන 300ක් වෙනුවෙන් පක්ෂ 35ක නියෝජිතයින් තරඟ වැදීමට නියමිතයි. කෙසේ වෙතත්, ඡන්දදායකයින් ඡන්දය ප්‍රකාශ කිරීම සඳහා සෞඛ්‍යාරක්ෂිත ක්‍රමවේද අනුගමනය කරමින් පැමිණිය යුතු බවටයි එරට බලධාරීන් ප්‍රකාශ කර ඇත්තේ. මුව ආවරණ භාවිතය, මීටරයක පරතරයක් දෙදෙනෙකු අතර පවත්වා ගැනීම, විෂබීජහරණය සිදුකිරීම, උෂ්ණත්වය නියමිත පරිදි පවතිනවා ද යන්න පිළිබදව පරීක්ෂණ පැවැත්වීම මෙන්ම අත් ආවරණ පැළදීම ද අනිවාර්ය කර තිබෙනවා. එලෙස නොවන්නේ නම්, ඡන්දදායකයින්ට ඡන්දය ප්‍රකාශ කිරීමට අවස්ථාවක් ලැබෙන්නේ නැහැ. මේ අතර ලොව පුරා කොරෝනා ආසාදිතයින් සංඛ්‍යාව අද මිලියන දෙක ඉක්මවා ගියා. ඒ අනුව මේ වනවිට වාර්තා වන කොරෝනා වෛරස් ආසාදිතයින් සංඛ්‍යාව විසිලක්ෂ 336 ක් වන අතර, මිය ගිය සංඛ්‍යාව එක්ලක්ෂ 26,760 ක් වනවා. සුවය ලැබූ සංඛ්‍යාව හාරලක්ෂ 84,597 ක්. මෙම වසංගතයට ලොව රටවල් රැසක් මුහුණ දී ඇති අතර ඊට ගොදුරු නොවූ එකම මහද්වීපය වන්නේ ඇන්ටාක්ටිකාවයි.   එමෙන්ම, කොරෝනා වෛරසයෙන් වැඩිම බලපැම් එල්ල වී ඇත්තේ ඇමරිකාවටයි. ඒ අනුව එරට වෛරසය අසාදනය වු රෝගින් සංඛ්‍යාව හය ලක්ෂ 14,246 ක් වනවා. වෛරසය අසාදනය විමෙන් මිය ගිය සංඛ්‍යාව 26,064ක් වන අතර, ගෙවුණු පැය 24 තුළ ඇමරිකාවෙන් වාර්තා වු නව මරණ සංඛ්‍යාව 2350 ක්. එය කොරෝනා වෛරසය අසාදනය වී දිනකදි මියගිය වැඩිම රෝගින් සංඛ්‍යාව ලෙසටයි වාර්තා වුණේ."
    },
    {
        "content": "ඊයේ පස්වරුවේ මහනුවර අවට ප්‍රදේශ කිහිපයකට අයිස් කැට වර්ෂාවක් පතිත වී තිබෙනවා. කටුගස්තොට, කුළුගම්මන ආදී ප්‍රදේශ කිහිපයකට මෙලෙස අයිස් කැට වර්ෂාව පතිත වී ඇති බවටයි වැඩිදුර තොරතුරු වාර්තාවන්නේ. ඊයේ පස්වරු 4.30ට පමණ මෙම වර්ෂාව ඇදහැළුණු බවයි අප වාර්තාකරු සඳහන් කළේ. එම වර්ෂාව පතිත වූ අයුරු දැක්වෙන ඡායාරූප සමාජ මාධ්‍ය ඔස්සේ හුවමාරු වූයේ මෙලෙසින්."
    },
    {
        "content": "ඇඳිරි නීතිය පනවා තිබියදී නෝර්වුඩ් සහ කොටගල ප්‍රදේශවල මත්පැන් අලෙවිසැල් දෙකක් කඩා මත්පැන් සොරකම් කිරීම සම්බන්ධයෙන් විධිමත් විමර්ශණයක් පවත්වා කරුණු වාර්තා කරන ලෙසට හැටන් මහේස්ත්‍රාත්වරයා පොලිසියට නියෝග කර තිබෙනවා.  ලබන මැයි මස 4 වනදා මේ පිළිබඳ කරුණු දක්වන ලෙසටයි හැටන් සහ නුවරඑළිය භාර පොලිස් අධිකාරීවරුන්ට මහේස්ත්‍රාත්වරයා නියෝග කර ඇත්තේ.  කොටගල සහ පුල්ලියාවත්ත ප්‍රදේශවල මත්පැන් අලෙවිසැල් දෙකක් කඩා එහි තිබූ මත්පැන් සොරකම් කර ඇති බවට පොලිසිය මගින් අද කළ කරුණු දැක්වීමෙන් පසුව හැටන් මහේස්ත්‍රාත්වරයා මෙම නියෝගය ලබාදී තිබෙනවා.  විවෘත අධිකරණයේදී මහේස්ත්‍රාත්වරයා අවධාරණය කර ඇත්තේ ඇඳිරි නීතිය පනවා තිබියදී අපරාධයක් සිදුවීමට කිසිදු ඉඩක් නොමැති බවයි.  එමෙන්ම ඇඳිරි නීතිය පනවා තිබියදී ආරක්ෂක අංශ නිලධාරීන් රාජකාරියේ යෙදී සිටින අවස්ථාවල මෙවැනි අපරාධ සිදුවීම තුලින් නීතිය හෑල්ලුවට ලක්වන බව ද මහේස්ත්‍රාත්වරයා ප්‍රකාශකර තිබෙනවා.  සිද්ධියට අදාළව මෙතෙක් කිසිදු සැකකරුවෙකු අත්අඩංගුවට ගැනීමට හෝ මත්පැන් බෝතල් සොයා ගැනීමට පොලිසිය අපොහොසත් වූයේ නම් ඇතැම් විට රක්ෂණ සමාගම්වලින් වන්දි මුදල් ලබාගැනීමට මත්පැන් අලෙවිසැල් හිමිකරුවන් විසින් මෙලෙස කටයුතු කර ඇත් ද යන්න පිළිබඳව ද විමර්ශණයේදී අවධානය යොමු කරන ලෙසටයි හැටන් මහේස්ත්‍රාත්වරයා වැඩිදුරටත් නියෝග කර ඇත්තේ."
    },
    {
        "content": "ධීවර අමාත්‍යාංශය හා ඒ යටතේ ඇති ආයතන හරහා මත්ස්‍ය නිෂ්පාදන රට තුළට බෙදා හැරීමේ කාර්ය විධිමත් කිරිම සදහා කාර්යක්ෂම වැඩපිළිවෙලක් දියත් කර තිබෙනවා.  ඒ යටතේ අවශ්‍ය මත්ස්‍ය නිෂ්පාදන බෙදා හැරීමට අවශ්‍ය ඇඳිරි නීති බලපත්‍ර පෞද්ගලික බෙදුම්කරුවන් වෙත ලබාදී ඇති බවයි ධීවර දෙපාර්තමේන්තුවේ අධ්‍යක්ෂ ජනරාල් ප්‍රසන්න ගිනිගේ සදහන් කළේ.  එසේම, ධීවර දෙපාර්තමේන්තුවේ ප්‍රාදේශීය කාර්යාල 55ම විවෘතව ඇති බවත් ඔහු තවදුරටත් කියා සිටියා."
    },
    {
        "content": "ලෝක සෞඛ්‍ය සංවිධානයට ආධාර සැපයීම නතර කිරීමට ඇමරිකා එක්සත් ජනපදය තීරණය කිරීම පිළිබඳව එක්සත් ජාතීන්ගේ සංවිධානයේ මහලේකම් අන්තෝනියෝ ගුටේරස් ප්‍රකාශයක් නිකුත් කර තිබෙනවා.  ඒ අනුව ඔහු සඳහන් කර ඇත්තේ ලෝකයටම බලපා ඇති කොරෝනා වෛරස් තත්ත්වය හමුවේ සියළු දෙනා එකමුතුව සිටිය යුතු බවයි.  එමෙන්ම, ලෝක සෞඛ්‍ය සංවිධානයට ලබාදෙන ආධාර කපා දැමීමට මෙය අවස්ථාව නොවන බව ද ඔහු ප්‍රකාශ කළා.  ලෝක සෞඛ්‍ය සංවිධානය සිය මූලික වගකීම් පැහැර හැර චීනයට පක්ෂපාති ලෙස කටයුතු කරන බවට චෝදනා කරමින් මේ වසරේ ලබාදෙන ආධාර නතර කිරීමට ඇමරිකානු ජනාධිපති ඩොනල්ඞ් ට්‍රම්ප් තීරණය කර තිබුණා."
    },
    {
        "content": "කොරෝනා ආසාදිතයින් හමුවීමත් සමඟ හුදෙකලා කෙරුණු මන්නාරම - තාරපුරම් ප්‍රදේශය යළි සාමාන්‍ය තත්ත්වයට පත් කර තිබෙනවා.  ඒ අනුව මේ වන විට අකුරණ නගරය, බේරුවල, පන්නිල සහ චීනකොටුව තවදුරටත් හුදෙකලා කර ඇති බවයි යුද හමුදාපති ලූතිනන් ජෙනරාල් ශවේන්ද්‍ර සිල්වා ප්‍රකාශ කළේ.  මේ අතර, පුනානි නිරෝධායන කඳවුරේ සිටින පුද්ගලයින් 788 දෙනෙකු පී.සී.ආර්. පරීක්ෂණයට යොමු කර ඇති අතර තවත් 78 දෙනෙකු අද දිනයේ පී.සී.ආර්. පරීක්ෂණයට යොමු කෙරෙනු ඇති."
    },
    {
        "content": "මහඔය පොලිස් වසමේ, ‍69 හංදිය ප්‍රදේශයේ දී ඇති වු පුද්ගලික ‍ආරවුලක් හේතුවෙන් ඊයේ (14) පස්වරුවේ සිදුකළ වෙඩි තැබීමකදී පුද්ගලයෙකු ජීවිතක්ෂයට පත්ව තිබෙනවා. ප්‍රේම සම්බන්ධතවක් හේතුවෙන් මරණකරු සහ වෙඩි තැබීම සිදුකළ පුද්ගලයා අතර බහින් බස්වීමක් සිදුව ඇති අතර පසුව කෝපයට පත් ප්‍රධාන සැකකරු සිය සහෝදරයා ද සමඟ පැමිණ කොටන තුවක්කුවකින් මෙම වෙඩි තැබීම සිදුකර ඇති බවයි මහඔය පොලිසිය පැවසුවේ. මහඔය පොලිසිය වැඩිදුරටත් සඳහන් කළේ සැකකරු මෙලෙස වෙඩි තබා ඇත්තේ සිය මවගේ සහෝදරයාට බවයි. වෙඩි තැබීමෙන් මියගොස් ඇත්තේ 35 හැවිරිදි පුද්ගලයෙක්. වෙඩි තැබීම සිදුකළ ප්‍රධාන සැකකරු 23 හැවිරිදි වියේ පසුවන අයෙක් වන අතර ඔහුගේ 22 හැවිරිදි සහෝදරයා ද සිද්ධියට සම්බන්ධයෙන් අද (15) උදෑසන අත්අඩංගුවට ගත් බව මහඔය පොලිසියේ ස්ථානාධිපතිවරයා පැවසුවා. ඔවුන් හෙට (16) දිනයේදී දෙහිඅත්තකණ්ඩිය මහේස්ත්‍රාත්වරයා හමුවට ඉදිරිපත් කිරීමට නියමිතව තිබෙනවා. සිද්ධිය සම්බන්ධයෙන් වන මහේස්ත්‍රාත් පරීක්ෂණය අද (15) සිදුකිරීමට නියමිතයි."
    },
    {
        "content": "ඇඳිරි නීතිය පැනවීම නිසා ඇතිවන දුෂ්කරතා අවබෝධයෙන් සහ වගකීමෙන් යුතුව ඉවසා සිටින්නැයි රජය ජනතාවගෙන් ඉල්ලීමක් කරනවා. භාණ්ඩ මිලදී ගැනීම් ඉතාමත් අත්‍යවශ්‍ය ද්‍රව්‍යයන්ට පමණක් සීමා කරන ලෙසත්, අනවශ්‍ය ගමන් බිමන්වලින් වළකින ලෙසත් අවධාරණය කෙරෙනවා. ඇඳිරි නීතිය බලපැවැත්වෙන කාලය තුළ ජනතාවට අත්‍යවශ්‍ය ආහාර ද්‍රව්‍ය සහ වෙනත් භාණ්ඩ නිවසේ සිටම මිලදී ගැනීමට හැකිවන පරිදි නොකඩවා සැපයීමට රජය සියලූ විධිවිධාන සලසා ඇති බවද ජනාධිපති මාධ්‍ය අංශය නිකුත් කළ නිවේදනයේ සඳහන්. එමෙන්ම, අත්‍යවශ්‍ය සේවා හැර වෙනත් කාර්යයන් සඳහා දිස්ත්‍රික්ක අතර ගමනාගමනය සම්පූර්ණයෙන්ම තහනම් වනවා."
    },
    {
        "content": "ඇමරිකානු ඩොලරයට සාපේක්ෂව අඛන්ඩව අවප්‍රමාණය වූ රුපියලෙහි ශක්තිමත් වීමක් අද දක්නට ලැබෙනවා.  ඒ අනුව එය සටහන් වුණේ රුපියල් 195.78 ක් ලෙසයි."
    },
    {
        "content": "දික්වැල්ල, වලස්ගල වත්ත ප්‍රදේශයේ පිහිටි වගා ළිඳක තිබී පිරිමි පුද්ගලයෙකු මළසිරුරක් සොයාගෙන තිබෙනවා. අද උදෑසන පොලිසියට ලැබුණු තොරතුරක් මතයි මෙම මළසිරුර සොයාගෙන ඇත්තේ. මෙලෙස මියගොස් ඇත්තේ 38 හැවිරිදි අවිවාහක පුද්ගලයෙක්. දික්වැල්ල පොලිසිය සිද්ධිය සම්බන්ධයෙන් වැඩිදුර විමර්ශන සිදුකරනවා."
    },
    {
        "content": "පිටකොටුව මැනිං තොග වෙළඳපොල යළි විවෘත කිරීම අප්‍රේල් 21වනදා දක්වා කල් දමා තිබෙනවා.  මීට පෙර සැලසුම් කර තිබූ පරිදි හෙට එය විවෘත නොකරන බවයි මැනිං වෙළඳපොල වෙළඳ සංගමය ප්‍රකාශ කළේ."
    },
    {
        "content": "රටේ පවතින ව්‍යවසනකාරී තත්ත්වය හමුවේ, නිවසට වී කාලය ගත කරන අතරතුර රටටම ආදර්ශයක් වෙමින්, ඔබත් ගෙවතු වගාවේ නියැලෙන්නේ නම්, ඔබේ ගෙවත්තේ ඔබ වවන එළවළු, පළතුරු ගැන, ඔබේම වීඩියෝවක් හිරු ටීවී ෆේස්බුක් පිටුවට යොමු කිරීමට දැන් අවස්ථාව උදාවී තිබෙනවා. ඔබේ ගෙවත්ත ගැන, වගා කටයුතු නිසා ඔබේ ගෙවත්තේ ඔබ කරන අපූරූ වෙනස්කම් ගැන, ඔබේම හඬින් පටිගත කරපු, විනාඩි පහකට නොවැඩි වීඩියෝවකින් මුළු ලංකාවටම දැනුවත් කිරීමට මෙම අවස්ථාව ප්‍රයෝජනයට ගත හැකියි. ඔබ එම වීඩියෝව යොමුකළ යුත්තේ හිරු ටීවී ෆේස්බුක් පිටුවටයි. එවිට එම වීඩියෝව, 'අපේම ගෙවත්ත අපිම වවමු' යන තේමාවෙන්  මුළු රටටම පෙන්වීමට හිරු ටී.වී. ෆේස්බුක් පිටුව හා හිරු ටී.වී. යූ ටියුබ් චැනලය සුදානමින් සිටිනවා."
    },
    {
        "content": "වරකාපොළ ප්‍රදේශයේදී සිදුවූ බස් රථ අනතුරකින් පුද්ගලයන් එක් අයෙකු මියගොස් තවත්  29 දෙනෙකු තුවාල ලබා රෝහල් ගතකර තිබෙනවා.  අද පස්වරු 4.50ට පමණ මහනුවර කොළඹ ප්‍රධාන මාර්ගයේ වරකාපොළ තැපැල් කාර්යාලය අසලදීයි අනතුර සිදුවී ඇත්තේ.  නිරෝධායන කටයුතු සඳහා පුද්ගලයන් පිරිසක් සාම්පූර් දක්වා රැගෙන යමින් තිබූ නාවික හමුදාවට අයත් බස් රථ දෙකක කොළඹ දෙසට ධාවනය වූ එලවළු  රැගත් ලොරියක් ගැටීමෙන් අනතුර සිදුව තිබෙනවා.  තුවාල ලැබූවන් ඇතුලත් කර ඇත්තේ වරකාපොළ රෝහලටයි.  මියගොස් ඇත්තේ එලවළු ප්‍රවාහනය කළ ලොරියේ රියදුරා බව සඳහන්.  තුවාලකරුවන් අතර නාවික හමුදා සෙබලුන් තුන් දෙනෙකු ද වනවා.  සිද්ධිය පිළිබඳ වරකාපොළ පොලිසියයි විමර්ශණ  සිදු කරන්නේ."
    },
    {
        "content": "පාස්කු ඉරිදා ත්‍රස්ත ප්‍රහාරයට අදාළව ඊයේ අත්අඩංගුවට ගත් හිටපු අමාත්‍ය රිෂාඩ් බදියුදීන්ගේ සොහොයුරෙකු වන රියාජ් බදියුදීන් බෝම්බකරුවන් සමඟ සමීප සබඳතා පවත්වා ඇති බවට විමර්ශනවලදී අනාවරණ වී තිබෙනවා.  මේ  අතර දැනට පාස්කු ප්‍රහාරයට අදාළව අපරාධ පරීක්ෂණ දෙපාර්තමේන්තුවෙන් 119 දෙනෙකු සහ ත්‍රස්තවාදී විමර්ශන කොට්ඨාසයෙන් සැකකරුවන් 78 දෙනෙකු අත්අඩංගුවට ගෙන ඇති බවයි රජයේ ප්‍රවෘත්ති දෙපාර්තමේන්තුවේ අද පැවති මාධ්‍ය හමුවට එක්වෙමින් පොලිස් මාධ්‍ය ප්‍රකාශක පොලිස් අධිකාරී ජාලිය සේනාරත්න සඳහන් කළේ.   එමෙන්ම විමර්ශනවලට අදාළව එම ප්‍රදේශයේදී අත්අඩංගුවට ගත් නීතීඥවරයෙකු වන 40 හැවිරිදි අනෙක් සැකකරු බෝම්බකරුවන් දෙදෙනෙකු සබඳතා පවත්වා ඇති බවද සඳහන් කළා."
    },
    {
        "content": "කොවිඩ් 19 හෙවත් නව කෙරෝනා වෛරසය මෙරට තුළ පැතිරිම වැළැක්විම සම්බන්ධයෙන් රජය නිසි පරිදි කටයුතු කර ඇති බව එක්සත් ජාතික පක්ෂයේ නායක රනිල් වික්‍රමසිංහ පවසනවා.  ඉන්දිය පුවත් සේවයක් සමග පැවැත්වු සම්මුඛ සාකච්ඡාවකට එක්වෙමිනුයි ඔහු මේ බව සඳහන් කළේ.  රජයේ වැඩපිළිවෙළ ක්‍රියාත්මක කිරිම සඳහා සෞඛ්‍ය අංශ මෙන්ම සහ ආරක්ෂක අංශ සිය වගකිම නිසි ලෙස ඉටු කර ඇති බවයි.  මේ අතර, කොරෝනා වෛරසය රට තුළ මුළුමනින්ම පාලනය කිරීමෙන් පසු පාර්ලිමේන්තු මැතිවරණය පැවැත්විය යුතු බවයි එක්සත් ජාතික පක්ෂ හිටපු පාර්ලිමේන්තු මන්ත්‍රි මංගල සමරවීර සඳහන් කළේ. කොරෝනා වෛරසය මෙරටින් පාලනය කර එය ජන ජීවිතයට සහ සමාජයට බාධාවක් නොවන බවට තහවුරු වූ පසු පාර්ලිමේන්තු මැතිවරණය පවත්වන බව අමාත්‍ය එස්.එම්. චන්ද්‍රසේන අනුරාධපුරයේදී අද මාධ්‍ය වෙත අදහස් දක්වමින් ප්‍රකාශ කළා."
    },
    {
        "content": "ලොවට අභියෝගයක් බවට පත්ව ඇති බෝ නොවන රෝග ශ්‍රී ලංකාවෙන් තුරන් කිරීම සඳහා 2013 වසර බෝ නොවන රෝග නිවාරණ වසර ලෙස සෞඛ්‍ය අමාත්‍යාංශය විසින් නම් කර තිබෙනවා. දියවැඩියාව, පිළිකා වැනි බෝ නොවන රෝග මෙරට තරුණ පරපුරට මෙන්ම බොහෝ පිරිසකට වැළදී ඇති බවයි සෞඛ්‍ය අමාත්‍යාංශය පෙන්වා දෙන්නේ. යහපත් සෞඛ්‍ය හුරුපුරුදු මගින් මෙම බෝ නොවන රෝගවලින් වැළකී සිටීමට හැකි බවයි සෞඛ්‍ය නියෝජ්‍ය අමාත්‍ය ලලිත් දිසානායක හිරු ප්‍රවෘත්ති අංශයට කියා සිටියේ. "
    },
    {
        "content": "නව වසරේදී දෙමළ ජනතාවගේ අයිතීන් දිනාගැනීම සඳහා දෙමල දේශපාලන පක්ෂ එක්ව ක්‍රියා කළයුතු බව දෙමළ ජාතික සන්ධානය පෙන්වා දෙනවා. එම පක්ෂයේ පාර්ලිමේන්තු මන්ත්‍රී සුරේෂ් ප්‍රේමචන්ද්‍රන් හිරු ප්‍රවෘත්ති අංශයට කියා සිටියේ සියලු දෙමල දේශපාලන පක්ෂ එක්ව ක්‍රියා කිරීම තුළින්, දෙමල ජනතාවට ඇති ගැටළු රැසකට විසඳුම් සොයාගත හැකි බව තමන් විශ්වාස කරන බවයි.  කෙසේ වෙතත් දෙමල ජාතික සන්ධානයේ පාර්ලිමේන්තු මන්ත්‍රීවරුන් පස්දෙනෙකු මේ දිනවල මැලේසියාවේ සංචාරයක නිරතවනවා. ඒ එහි පැවැත්වෙන ලෝක දෙමළ සමුළුවට සහභාගිවීම සඳහායි. දෙමළ සන්ධානය මෙම සමුළුවේදි යෝජනා කිහිපයක් ඉදිරිපත් කිරීමට නියමිත බවද වාර්තාවනවා. ලෝක දෙමළ සමුළුව පළමුවරට රැස්වුණේ 2011 වසරේ ඉන්දියාවේ - නවදිල්ලිදියේදියි."
    },
    {
        "content": "පොලිස් නිලධාරීන් හට අද සිට රුපියල් 4500 ක අවමයක සිට දීමනාවක් ලබාදීමට පියවර ගෙන ඇති බව පොලිස් දෙපාර්තමේන්තුව පවසනවා. ඒ අනුව ගමන්, ඇඳුම්, දුෂ්කර සේවා, පිරිසිදු සහ දීර්ඝ සේවා යන දීමනා යටතේ මෙම වැඩිකිරීම සිදුවන බවයි පොලිස් මාධ්‍ය ප්‍රකාශක ජ්‍යෙෂ්ඨ පොලිස් අධිකාරී ප්‍රිශාන්ත ජයකොඩි හිරු ප්‍රවෘත්ති අංශයට කියා සිටියේ. මීට අමතරව පොලිස් ස්ථානාධිපතිවරුන්ටද ඔවුන් සේවය කරන ස්ථානයේ ශ්‍රේණිය අනුව රුපියල් 2500 සිට 6000 දක්වා උපරිමයකට යටත්ව විශේෂ දීමනාවක්ද ලබාදීමට පියවර ගෙන තිබෙනවා."
    },
    {
        "content": "පාර්ලිමේන්තු කාරක සභාවක කටයුතු පිළිබඳව සාක්ෂිදීමට කිසියම් මන්ත්‍රීවරයෙකු අධිකරණයට යන්නේ නම් එය පාර්ලිමේන්තු බලතල හා වරප්‍රසාද පනතේ 17 වන වගන්තිය උල්ලංඝනය කිරීමක් බව නියෝජ්‍ය කථානායක චන්දිම වීරක්කොඩි පවසනවා. යම් මන්ත්‍රීවරයෙකු පාර්ලිමේන්තු කටයුත්තක් පිළිබඳව අධිකරණය හමුවේ සාක්ෂි ලබා දීමට පෙර පාර්ලිමේන්තුවෙන් විශේෂ අවසරයක් ලබාගත යුතු බව ද නියෝජ්‍ය කථානායකවරයා කියා සිටියා. එසේ නොවන අවස්ථාවක එවැනි මන්ත්‍රීවරුන් සම්බන්ධයෙන් පාර්ලිමේන්තුවට අපහාස කිරීම පිළිබඳව දෝෂදර්ශනයට ලක් කිරීමේ යෝජනාවක් ගෙන ඒමට හැකියාව ඇති බව නියෝජ්‍ය කථානායකවරයා තවදුරටත් පවසා සිටියේය."
    }
]